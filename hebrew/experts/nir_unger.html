<header><h1 data-permalink="hebrew/experts/nir_unger">ניר אדין אונגר - ניראדין, יוגה, צ'י גונג, מדיטציה</h1></header>
<p style="text-align: justify;"><a class="image" href="/File:Nir_unger.jpg"><img src="https://i.imgur.com/bRhrLuo.jpg" alt="Nir Adin Lin Unger.jpg" width="400" height="604" /></a></p>
<a href="https://www.facebook.com/nir.adin">ניר לין - ניראדין בפייסבוק</a>

ניר אונגר הוא מייסד שיטת התנועה "<a class="external text" href="http://www.niradin.org/">ניראדין</a>".

ניר קיבל את הסמכת המורה שלו לאומנויות לחימה סיניות בקורס הרשמי של הממשלה הסינית בשנת 1989

ניר נולד בתל אביב בשנות החמישים, אימו לימדה יוגה שיווננדה והייתה תלמידתו של משה פלדנקרייז. ניר גדל באילת בקואופרטיב הדייג. אביו היה יורד ים ובהפלגותיו הרבות למאסאווה, אריתריאה, לקח איתו את בנו. בגיל 16 נסע לקליפורניה ולמד גלישה אצל ד"ר דוריאן פסקוביץ', מבשר הגלישה הישראלי.

בשרותו הצבאי בנח"ל שרת בקיבוץ סמר שבערבה ולמד טכניקות חקלאיות רבות שהיו הבסיס לעבודתו בעתיד כחלוץ הפרמקלצ'ר בישראל.

לאחר שחרורו מצה"ל למד את אמנות הלחימה היפנית נינג'יטסו אצל דורון נבון ואיגרוף תאילנדי אצל אבי סווייד. בשנות השבעים למד כארבע שנים בבית הספר של "הדרך הרביעית". בתחילת שנות השמונים למד ניר צ'י קונג וטאי צ'י אצל ניר מלחי אשר חזר אז מיפן, והיה ממייסדי עמותת המרכז לטאי צ'י.

הקשר של ניר לגלישה וים הביא אותו לייסד את ארגון קידום הגלישה הראשון בישראל - "אקג", אשר ארגן את תחרות גלישת הגלים הבינלאומית הראשונה בארץ והביא לתודעה התרבותית את סגנון החיים האלטרנטיבי של החוף המערבי.

בשנת 1983 הקים וניהל את חברת ביגוד הגלישה הראשונה בישראל, "ארטיק", הראשונה ששמה דגש על שימוש באריגים טבעיים והעסקת גמלאים בקיבוצים בתחומי הקו הירוק.

בשנת 1988 נסע לסין. במקאו, אז מושבה פורטוגזית - סינית, הוא התגורר באי הג'ונגל קולואן, שם ניהל את הפארק הלאומי של מקאו והיה חלוץ בשימוש בטכניקות ייעור של "פרמה קלצ'ר" (Permaculture). ניר למד במקאו איסוף וטיפול בעשבים ותרופות סיניות מסורתיות. במשך כל שנות שהותו בקולואן למד אומנויות לחימה סיניות רבות ותנועה אצל סיפו אלם ואביו סיפו ליאון טינג. אצל סיפו אלם התמחה ב - "לוק האפ פט פאט" (six-harmonies-eight-methods - 六合八法), תרגילים פנימיים בודהיסטיים עם יישומים קרביים. אצל מוריו היה הזר היחיד שלמד וקיבל הסמכת הדרכה במחול הטקסי הבודהיסטי - "טאי פיי קון" (Tai Pei Kun). ניר היה חבר במספר אגודות לחימה מקומיות והתאמן גם במגוון סגנונות של "שינג אי", "בה גואה" ו"צ'י גונג". באותה תקופה ייצג את מועדון הלחימה שלו כחותר שלוש פעמים במרוצי סירות הדרקון של מקאו.

בשנת 1990 עבר, עם <a title="יוסי שריף – מאמן בכיר, אומנויות לחימה משולבות מסורתיות" href="http://www.akban.org/hebrew/instructor/yossi">יוסי שריף</a>, את טקס החניכה הפנימי של אגודת הסתרים "סן קונג". בשנת 1991, בהונג קונג, סיים את הקורס הראשון של התאחדות הוו שו הסינית למאמני קבוצות בינלאומיים במקצוע ה-"טאי צ'י" ומקל ארוך והיה לזר הראשון שסיים קורס תובעני זה בהצלחה.

שנה לאחר מכן נסע לאוסטרליה שם עבר קורס פרמקלצ'ר בהנחיית המייסדים, ביל מוליסון ודייויד הולמגריין, והיה לישראלי הראשון שהוסמך. לאחר הקורס בנה ג'יפ ויצא למסע לאורכה של אוסטרליה, השתלם ב"צ'י קונג קולי" וב"מונגוליאן אוברטון צ'נטינג" אצל כריס ג'יימס והוסמך בשליטה בקול, באורך הנשימה ובחללים השונים, שמהם מפיקים את הצלילים.

למקאו חזר עם אשתו ולעבודתו כמנהל הפארק הלאומי. משם המשיך לאלפים האיטלקיים ויילד את בנו הבכור. בגרמניה השתלם בהומיאופתיה, איורוודה, אינדיולוגיה, קרניו-סקראל, "קונטקט אימפרוביזיישן", ו"אייקיוצו".
עבודתו בדנמרק, פורטוגל, גרמניה ובארצות אחרות באירופה הביאה אותו למיקוד הנוכחי של התהליך הלימודי שלו והוא – תרגום ההבנות והיכולות לאנשים מערביים – תהליך שבו הוא ממשיך גם כעת.

ניר לימד וטיפל בארגון המגדלים האורגניים של פורטוגל, Agro-Bio , בלט גלובנקין, בלט בלם, "דנס תרפי אנד גשטלט", אוניברסיטה בטובינגן, אוונגלישה אלטרסהיים בקרלצהיים. בישראל העביר מספר סמינרים והשתלמויות, בין השאר בביה"ס לאומנות לחימה אקבן.

בשנת 1994 השתתף באליפות אירופה בציריך לאומנויות לחימה פנימיות והגיע למקום שלישי בפושינג הנדס. באירוע זה הציג את הטאי פה קון לראשונה במערב.

במסגרת עבודת ההדרכה התמחה בטיפול באוכלוסיות קשות וחלשות ונידב את ניסיונו הקרבי והתנועתי פעמים רבות. התנסותו באוסטרליה באימון ילידים הביאה אותו לניסיונות נוספים שעסקו בתרגום חלקים מהידע שרכש לטובת בני נוער ומבוגרים בשולי החברה. מספר דוגמאות: בטובינגן, בלב שכונת המהגרים לורטו, פתח בית ספר לאומנות לחימה שזכה להצלחה גדולה והוריד את מפלס האלימות בשכונה. בבית הספר לחמו בקרבות במגע מלא בליווי מוזיקה שנכתבה במיוחד. בהמשך לימד נרקומנים בבית הסוהר דרוגנהילפה בטכניקות ניראדין.

ניר אונגר מחלק את זמנו בין התלמידים והמטופלים הרבים באירופה ובישראל.

&nbsp;