<header><h1 data-permalink="/hebrew/blog/%d7%93%d7%a8-%d7%92%d7%a0%d7%93%d7%95%d7%9f-%d7%93%d7%a8%d7%92%d7%99%d7%99-%d7%a8%d7%95%d7%a4%d7%90-%d7%98%d7%99%d7%91%d7%98%d7%99-%d7%9e%d7%a7%d7%91%d7%95%d7%a6%d7%aa-%d7%91%d7%90%d7%a8-%d7%a9" data-old-permalink="blog/article/56" data-published="Thu Nov 16 2006 00:00:00 GMT+0200 (Israel Standard Time)" data-timestamp="1163628000" data-tags="ג׳ורנאל אקבן, אקדמית אומנות לחימה נינג'יטסו;Author: Yossi Sheriff;בלוג;מחשבות וותיקים;פנימי פרטי;בלוג אקבן, אקדמית אומנות לחימה נינג'יטסו">דר' גנדון דרגיי - רופא טיבטי מקבוצת באר שבע</h1></header>
<p style="text-align: justify;"><a href="http://www.akban.org/instructor/yossi">מאת יוסי שריף</a>
הוספת טלפון - 1.5.2012 0524571446,
עדיין לא ידוע לאיזה כיוון ילכו הפוסטים בבלוג הזה, כנראה לכיוונים רבים, כמו השוני בין הלוחמים המתאמנים בקבוצות הנין ג'יטסו.</p>
<p style="text-align: justify;">רציתי לכתוב גם פוסטים על התלמידים, מה שפעם באתר הישן היה "פרופיל תלמיד". יש אצלנו תלמידים רבים שמראם החיצוני אינו מסגיר את עברם - שרות צבאי יוצא דופן, הישגים אקדמיים נכבדים או מקצוע נדיר. אחד מאלו שמראם החיצוני מסגיר אותם מייד הוא דר' גנדון (או באנגלית: Gendun Dhargay).</p>

<img src="http://i.imgur.com/nxoZF.jpg?1?9998" alt="דר גנדון דרגיי רופא טיבטי" />
<p style="text-align: justify;">אפילו הוותיקים המורגלים שלא למצמץ גם בהתפוצצויות אטומיות מתקשים שלא לנעוץ עיניים כשדר' גנדון פושט את מעיל הדובון הכחול ומגלה מתחת לו גלימת נזירים טיבטית כתומה ומחרוזות תפילה. מיד אחר כך בגדי הנין ג'יטסו השחורים מכניסים אותו לקבוצה, אחד מאיתנו.</p>
<p style="text-align: justify;">דר' גנדון למד שנים רבות רפואה טיבטית והוא נחשב לבר סמכא של ממש. את הלימודים עשה במספר מרכזים עולמיים: בטיבט, שם קיים מרכז רפואי בחסות הממשלה הסינית ובהודו. לדר גנדון השכלה מערבית נרחבת והוא שולט בשפות ברמה שאיפשרה לי להזמין אותו לתה ועוגה בבית הקפה החביב עלי - הקונדיטוריה ההונגרית "גן עדן".</p>
<p style="text-align: justify;">כך, כשאנו יושבים ואוכלים בגן עדן (אני בורקס ודר' גנדון לינצר טורט) שמעתי סיפורים על ילדות בצל מחסור ועוני בטיבט, על השנים הרבות של הכשרה אקדמית הנדרשות מרופא טיבטי ועל החברים של דר' גנדון בישראל.</p>
<p style="text-align: justify;">אחרי שקיבלתי ממנו כמה עצות הנוגעות לתרגול המדיטציה שלי השווינו בין בון (דת הקודמת בטיבט לבודהיזם) ושוגנדו (דת ההרים של הנין ג'יטסו ביפן). דיברנו על מפגש התרבויות - יהדות ובודהיזם ועל כור ההיתוך של קבוצות הנין ג'יטסו.</p>
<p style="text-align: justify;">כשסיימתי את התה שלי חשבתי - אני בר מזל - לאמן ולהתאמן עם אנשים מרתקים כל כך זה לא דבר מובן מאליו. נדמה שלא כולנו באים ממקומות אקזוטיים, אבל זו רק אשליה, אין אקזוטי יותר מהעיסוק שלנו - אומנות לחימה בת יותר מאלף שנים, מיפן של תקופת המלחמות לישראל של תקופת המלחמות. גם על זה דיברנו. אין מה להוסיף עכשיו, כיף בגן עדן.</p>
<p style="text-align: justify;"></p>