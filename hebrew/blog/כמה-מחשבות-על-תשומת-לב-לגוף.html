<header><h1 data-permalink="/hebrew/blog/%d7%9b%d7%9e%d7%94-%d7%9e%d7%97%d7%a9%d7%91%d7%95%d7%aa-%d7%a2%d7%9c-%d7%aa%d7%a9%d7%95%d7%9e%d7%aa-%d7%9c%d7%91-%d7%9c%d7%92%d7%95%d7%a3" data-old-permalink="blog/article/69" data-published="Wed Dec 13 2006 00:00:00 GMT+0200 (Israel Standard Time)" data-timestamp="1165960800" data-tags="ג׳ורנאל אקבן, אקדמית אומנות לחימה נינג'יטסו;בלוג;מחשבות וותיקים;כותב: מיכאל ליסק;בלוג אקבן, אקדמית אומנות לחימה נינג'יטסו">כמה מחשבות על תשומת לב לגוף</h1></header>
<html>

<a href="http://www.akban.org/hebrew/instructor/michael">מאת מיכאל ליסק</a>
</html>

שאלות סביב נושא תשומת-הלב לגוף התעוררו אצלי עוד מהשנים הראשונות בהם התאמנתי באומנות-לחימה. השאלות האלו התחדדו ואף נענו בחלקן לאחר עבודה של מספר שנים עם אנשים כשכלי העבודה שלי הם רק גוף, מגע, נשימה ותנועה על-פי שיטת גרינברג. כדי לברר את סוגיית תשומת הלב לגוף אני מעוניין להעלות כאן את השאלות הבאות:

•	מדוע כדאי לשים לב לגוף?
•	היכן בגוף אפשר למקד במיוחד את תשומת הלב? 
•	מה הקשר בין הגוף לרגשות ואווירה? 
•	מה הן הטכניקות לחידוד תשומת הלב לגוף? 
•	אולי גם אצליח לבחון את הקשר בין תשומת לב לגוף לעיסוק באומנות לחימה שלנו.


במאמר זה אנסה לתת תשובות רק לשאלה הראשונה: מדוע בכלל כדאי לשים לב לגוף?
1. היות וכאדם הגוף הוא כלי העבודה הכי משמעותי וברור שיש לי. הגוף יכול לשמש אותי לצורך חידוד תשומת הלב לחיים (לאנשים, לסביבה, לעצמי).

2. מפני שהוא שם (על משקל: לטפס על ההרים כי הם שם): הגוף נמצא איתנו בכל מה שנעשה, מטוב ועד רע. כל הרגל ודפוס התנהגותי יקבלו ביטוי בגוף. מתח יבוא עם כיווץ, התרגשות עם פרפורים, רגיעה עם הרפיה ועוד.

3. מפני שהגוף יכול להפוך למעין "כלא" שמקבע בתוכו הרגלים ודפוסי חשיבה ("הסורגים" יתבטאו כנוקשות ביציבה, סימפטומים כרוניים כמו מיגרנה וקשיי עיכול וכו'). מצד שני, היציאה מהכלא אפשרית בעזרתו של הגוף, היכול ללמוד איך לעבור גבולות.

4. כי גוף=מציאות: הגוף מאפשר לי את המפגש הכי ברור ואמיתי עם החיים. לגוף אין חוכמות, כשכואב לו אין מקום לשאלות, כשנעים לו, זה ברור.

5. מפני שהגוף הוא "תלמיד": לא סתם אומרים שאף-פעם לא שוכחים איך לרכב על אופניים- הגוף "זוכר" הכול. הגוף מאפשר לי למידה חווייתית ותחושתית שאינן נמחקות בקלות.

6. היות ואני זה הגוף והגוף זה אני: תחשבו על זה, גם אם ישימו אותי בצינוק, עדיין הרכוש החומרי האמיתי והיחידי שלי יהיה הגוף שלי. באמצעות "רכוש" זה אני יכול לגעת ולהרגיש מגוון שלם של תחושות שיוצרות את מי שאני.

7.  משום שעבודה עם הגוף מאפשרת לנו להתחיל ממה שיש: אפשר לקרוא את כל הספרים שבעולם, אפשר ללמוד על כל הנימים, העצבים והגידים בגוף אבל זה פשוט יותר לשכב במקום שקט ולהקשיב לגוף. אם נוספת תשומת-לב, הלמידה יכולה להיות מאוד משמעותית.