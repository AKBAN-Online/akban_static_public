<header><h1 data-permalink="/hebrew/blog/%d7%90%d7%99%d7%9a-%d7%91%d7%95%d7%97%d7%a8%d7%99%d7%9d-%d7%9b%d7%a4%d7%a4%d7%95%d7%aa-%d7%90%d7%99%d7%92%d7%a8%d7%95%d7%a3" data-old-permalink="hebrew/article/493/%D7%90%D7%99%D7%9A-%D7%91%D7%95%D7%97%D7%A8%D7%99%D7%9D-%D7%9B%D7%A4%D7%A4%D7%95%D7%AA-%D7%90%D7%99%D7%92%D7%A8%D7%95%D7%A3" data-published="Mon Jun 01 2009 00:00:00 GMT+0300 (Israel Daylight Time)" data-timestamp="1243803600" data-tags="ג׳ורנאל אקבן, אקדמית אומנות לחימה נינג'יטסו;Muai tai;Author: Yossi Sheriff;Boxing;בלוג;אגרוף;מואי טאי;בלוג אקבן, אקדמית אומנות לחימה נינג'יטסו">איך בוחרים כפפות איגרוף</h1></header>
מאת <a href="http://www.akban.org/hebrew/instructor/yossi" title="יוסי שריף" target="_blank">יוסי שריף</a>
<h3>האם לקנות כפפות אגרוף מעור או פלסטיק?</h3>
כפפות עור הן מומלצות. עור עולה יותר אבל מחזיק מעמד שנים ותומך טוב יותר בכף היד. לעבודה מזדמנת אחת למספר שבועות אפשר להסתפק בכפפות ויניל, הן הרבה יותר זולות.

<h3>תוכן וריפוד של כפפת איגרוף</h3>
בניגוד לדעה הרווחת, לכפפות אגרוף יש תוכן, סתם זלזלתם באינטליגנציה שלהן. בכפפות עתיקות של ממש התוכן היה סיבים הזזים חופשי בתוך הכפפה (סיבי בד, סיבי צמר גפן ואפילו קש!) זה לא טוב. לאורך זמן הריפוד יזוז מנקודת הפגיעה. בכפפות טובות התוכן הוא חתיכה אחת או שתיים של ספוג אחיד (Closed cell foam) ומרגישים את זה.

<h3>איזו סגירה מומלצת לכפפות איגרוף? וולקרו או שרוכים?</h3>
כפפות האגרוף הקלאסיות שאנו רואים בתחרויות נקשרות בעזרת שרוכים. בדיוק כמו בנעליים, כפפות הנסגרות בשרוכים נותנות התאמה טובה והדוקה יותר.
היתרון של כפפות עם סגירת וולקרו הוא העצמאות. אם לא ניסיתם מעולם לקשור כפפות שרוכים ללא עזרה, אתם ברי מזל, זה כמו לאכול אורז עם צ'ופ סטיק אחד, זה כמעט בלתי אפשרי.

<h3> איזה גודל ומשקל מתאימים למתאגרף חובב?</h3>
כפפות אגרוף מגיעות בשלושה גדלים: small, medium וכמובן large. גבר צריך בדרך כלל לארג' וזה גם הגודל היחיד בחנויות בארץ. מידת היד של נשים מצריכה כפפת מדיום בדרך כלל וילדים צריכים מידה קטנה. למרות שישנם וריאציות בין היצרנים, החלוקה הזו סטנדרטית.
כפפות אגרוף ואגרוף תאילנדי שוקלות בין 10 ל-20 אונקיות. על הכפפה זה נראה כך: 16OZ. למה אונקיות זה OZ? וואלה לא יודע, ככה. כפפה כבדה יותר מרפדת טוב יותר ומגינה על כף היד. למתחילים כפפות של 14OZ או 16OZ מומלצות. אצלנו באקבן, כפפות של 16OZ הן הסטנדרט ל<a href="http://www.akban.org/pyramid/combat-exercise-rendori.php"> רנדורי</a>.

<h3>חיבור האגודל של כפפות איגרוף</h3>
רוב יצרני הכפפות בימינו תופרים חיבור בין האגודל לכפפה. זה מונע פריקות אגודל וכניסה של האגודל לעין של היריב. זו גם הסיבה שאת הכפפות של הדוד שלמה, מתקופת המנדט, כדאי לתרום למוזיאון ההגנה. וודאו שלכפפה שלכם יש חיבור תפור שכזה.

<h3>שני סוגים - כפפות פתוחות ללחימה משולבת וכפפות לאגרוף תאילנדי</h3>
כיום, עם עליית האופנה של <a href="http://www.akban.org/wiki/index.php/MMA_%D7%90%D7%95%D7%9E%D7%A0%D7%95%D7%99%D7%95%D7%AA_%D7%9C%D7%97%D7%99%D7%9E%D7%94_%D7%9E%D7%A9%D7%95%D7%9C%D7%91%D7%95%D7%AA"> אומנויות לחימה משולבות</a>, הפכו הכפפות הפתוחות והחצי פתוחות למקובלות. לכפפות כאלו בזמן אימון יש יתרונות וחסרונות. היתרון הוא, כמובן, האופנתיות והאפשרות לתפוס, להכות ומה לא. החיסרון הוא שהריפוד שלהן דק יותר ויש סכנה גדולה של שבירת אצבעות, ניקור עיניים וכולי. כל עוד דנה וייט לא מחתים אותי על חוזה וקונה לי האמר אני מעדיף לעבוד כמו אבותינו, עם כפפות סגורות בקרבות עמידה במגע מלא.
ואם אנחנו בעניין, כפפות המיועדות לאגרוף תאילנדי מספקות ריפוד נוסף באזור פרק כף היד ומגיעות לפעמים עד לשליש האמה. זה לא חסרון, אפילו נחמד מול בעיטות גבוהות. בכל שאר הדברים כפפות המיועדות לאגרוף תאילנדי זהות לכפפות אגרוף, תבחרו אותן לפי הקריטריונים הרגילים.

<h3> שתי נקודות חשובות להגנת הידיים בזמן אימון איגרוף</h3>
בכף היד יש מלא עצמות קטנות, למה לקלקל אותן? אם תקנו את הכפפות הזולות ביותר בחנות ספורט תקבלו משהו די בעייתי, שווה לחסוך עוד חודשיים ולקנות כפפות אגרוף טובות. עוד דבר – אל תתאמנו, לא על שק ולא מול יריב, בלי לחבוש את הידיים בתחבושות איגרוף מיוחדות.

<h3>וידאו הסבר - כיצד לקשור תחבושות איגרוף?</h3>
<iframe width="450" height="259" src="http://www.youtube.com/embed/VVswRBYb9eo" frameborder="0" allowfullscreen></iframe>