<header><h1 data-permalink="/hebrew/blog/%d7%9e%d7%93%d7%95%d7%a2-%d7%91%d7%a0%d7%95%d7%a1%d7%a3-%d7%9c%d7%95%d7%99%d7%a7%d7%99%d7%a4%d7%93%d7%99%d7%94-%d7%a6%d7%a8%d7%99%d7%9b%d7%99%d7%9d-%d7%92%d7%9d-%d7%90%d7%a7%d7%91%d7%9f-%d7%95%d7%99" data-old-permalink="blog/article/269" data-published="Tue Jun 09 2009 00:00:00 GMT+0300 (Israel Daylight Time)" data-timestamp="1244494800" data-tags="ג׳ורנאל אקבן, אקדמית אומנות לחימה נינג'יטסו;Author: Yossi Sheriff;בלוג;מחשבות וותיקים;כותב: יוסי שריף;מאמרים שלא תורגמו;בלוג אקבן, אקדמית אומנות לחימה נינג'יטסו">מדוע, בנוסף לויקיפדיה, צריכים גם אקבן ויקי?</h1></header>
<html>
 מאת <a target="_blank" title="יוסי שריף, אומנות לחימה וכושר" href="http://www.akban.org/hebrew/instructor/yossi">יוסי שריף</a><br/>
לפני כמה שנים, כש<a target="_blank" title="איתי א." href="http://www.akban.org/wiki/index.php/User:Ittai">איתי</a> ואני חשבנו על תיעוד של אומנויות לחימה הייתה טכנולוגיית המחשבים בתחילתה. תוכנת הויקימדיה עדיין לא הייתה קיימת ואיתי, ד"ר למחשבים ומתמטיקה, ניהל את מסדי הנתונים שלנו על מסד נתונים שהוא בנה בעצמו. זה היה כל כך מזמן שהאינטרנט היה עדיין צעיר וקטן.

את פגישות העבודה שלנו היינו מקיימים, כרגיל, תוך כדי ריצה של תשעה קילומטר עם תיקי גב בהרי ירושלים. את המסקנות של השיחות האלו יישמנו בעזרת <a target="_blank" title="קית האריס - ביפוגי" href="http://www.linkedin.com/in/bifugi">קית האריס</a>, <a target="_blank" title="וואדים גילעד" href="http://www.linkedin.com/in/vdz2k">וואדים גילעד</a> וכמובן וותיקים מאקבן. אחת השאלות ששאלנו אחד את השני היא מדוע צריך עוד אנציקלופדיה? האם הויקיפדיה אינה מספיקה? הרי נראה שאפשר, בחלק קטן מהמאמץ, להעלות את התכנים שאנו יוצרים לויקיפדיה. עם כמות העריכות והתכנים שלנו המשתמש שהיה מעלה אותם היה זוכה למעמד מכובד בקהילת העורכים העולמית והייתה לו השפעה על התכנים. ובוודאי שהיינו נהנים מקהילה פעילה וגדולה יותר. למרות התארים האקדמיים אין הרבה גיקים באקבן כרגע, אבל יש המון גיקים שכותבים בויקיפדיה. למרות היתרונות פסלנו את האפשרות הזו אז, וגם, בהערכת מצב חוזרת, אני חושב שהיא אינה מתאימה במקרה שלנו. אנסה להבהיר מדוע.

ויקיפדיה היא אנציקלופדיה שמתעדת את הקיים. עקרונות היסוד בויקיפדיה הם של איסוף חומר טקסטואלי בעיקר, חומר כתוב וקיים. אין מקום למחשבה חדשה, לתחומים חדשים או למחקרים. אם חוקר רוצה לכתוב מאמר חדשני המקום אינו ויקיפדיה, החוקר יפרסם בעיתון או בפרסום אקדמי מוכר המתמחים בהערכה של טקסט אקדמי חדשני, הערך בויקיפדיה יצטט את הפרסום הקיים. בנוסף, מסיבות החורגות מנושא מאמר זה, ויקיפדיה אינה ערוכה היטב לטפל בערכים שאינם טקסטואליים, מאמרים שהם וידיאו.

תחום ההתייחסות האקדמית לאומנויות הלחימה הוא עדיין בחיתוליו. אילו התייחסויות אקדמיות מקבל התחום שלנו? אין כמעט מחקר אנדוגני, כזה שאני הייתי רוצה לראות, ישנה התייחסות להיבטים פיזיולוגיים ופסיכולוגיים של אומנות לחימה. התייחסות זו חשובה אלא שהיא חופפת לדיסציפלינות אקדמיות קיימות של פסיכולוגיה, פיזיולוגיה, אנתרופולוגיה ועוד. ישנה התחלה של התייחסות  אקדמית המתכוונת לחקור את תחום אומנויות הלחימה,  יש הקוראים לה <a target="_blank" title="קישור באנגלית לערך הופלולוגיה באקבן-ויקי" href="http://www.akban.org/wiki/index.php/Hoplology">הופלולוגיה</a>. הסתכלות על החומרים הקיימים בהופלולוגיה מדגימה שחלק מהחומרים ההיסטוריים שבהם משתמשים החוקרים הם חומרים מיתיים - התיעוד ההיסטורי הדל של אומנות לחימה כתחום עיסוק הוא בוודאי הגורם לכך. לא מתקיים  היום ניתוח בכלים מדעיים בלב העניין של העיסוק שלנו: בגנאולוגיה, אם אפשר לקרוא לה כך, של התנועות.

אנו חשבנו על הברור מאליו. בשיטתנו תעוד של הטכניקות בכתב, בצורת מגילות היה מסורת שכיחה בעבר. חשבנו שבהתחלה של המאמץ האקדמי אומנויות לחימה, כתחום עיסוק, צריכות להיות מתועדות ויזואלית בוידיאו באופן המדויק ביותר. חשבנו, ואנחנו עדיין חושבים, שלאחר שתצטבר כמות מספיקה של טכניקות לחימה יחד עם מידע טקסטואלי וסמנטי עליהן, ניתן יהיה לבצע בפעם הראשונה סדרה של פעולות מחקריות. כאשר היחידות הנחקרות הן הטכניקות עצמן.

ויקיפדיה בעברית או באנגלית אינה המקום ליצירת תחום אקדמי שעדיין אינו קיים באופן מלא, אם המצב היה שונה הייתה נחסכת לנו עבודה רבה. העורכים של ויקיפדיה בשפות השונות לא יאפשרו מאמרים וערכים שאינם נסמכים על מקור מהימן קיים ויסתייגו מערכים שאינם טקסטואליים.

כל העבודה החדשה הזו ב<a target="_blank" title="אקבן, בית הספר לאומנות לחימה" href="http://www.akban.org/hebrew/about/">אקבן, בית  הספר לאומנות לחימה</a>, היא גם עבודה ישנה, בשיטות הלחימה היפניות העתיקות ובנינג'יטסו בפרט התיעוד של הטכניקות במגילות קיים כבר מאות שנים. אנו מנסים לתת הקשר נוסף מעבר להקשר של שימור והעברת ידע. אקבן ויקי מתעד לא רק ידע קיים אלא מאפשר במה להצגת ידע המתפתח ומשתנה בתחום שלנו בסוג של תהליך אבולוציוני.
בנוסף למאמץ הייחודי, החקירה של בית הספר לאומנות לחימה של אקבן מתקיימת לצד אותם תחומים בהם חקר אומנויות הלחימה חופף לדיסציפלינות אקדמיות קיימות. לדוגמה, אנו ממשיכים לכתוב מאמרים אנציקלופדיים על היסטוריה ומיתולוגיה של אומנויות לחימה, ממשיכים להתעדכן במחקרים הרפואיים והפיזיולוגיים האחרונים המשיקים לאימונים וממשיכים לפתח קשרים עם קהילה של אומני לחימה משיטות אחרות המתעניינים בשיתוף פעולה.

<a target="_blank" title="אנציקלופדיה לאומנות לחימה בעברית" href="http://www.akban.org/wiki/index.php/%D7%93%D7%A3%20%D7%A8%D7%90%D7%A9%D7%99">האנציקלופדיה שלנו</a>, בעברית <a target="_blank" title="English martial arts database" href="http://www.akban.org/wiki/index.php/Main_Page">ובאנגלית</a>, עדיין לא מכילה מספיק טכניקות כדי לערוך מחקר השוואתי טוב על שיטות לחימה שונות (יש מחקרים רבים שניתן יהיה לבצע רק כאשר תהיה מספיק אינפורמציה ממוינת). אבל למרות ההישגים ההתחלתיים בלבד כיום, זה המקום היחיד בעולם שבו מאמץ כזה מתנהל באופן פתוח.

יעבור זמן עד שהפרויקט ישא פירות, יש לנו סבלנות, יש לנו <a target="_blank" title="אקבן טינק טנק" href="http://www.akban.org/wiki/index.php/%D7%90%D7%A7%D7%91%D7%9F_%D7%98%D7%99%D7%A0%D7%A7-%D7%98%D7%A0%D7%A7">צוות מצוין</a>, אנחנו מתאמנים כבר שנים רבות.</html>