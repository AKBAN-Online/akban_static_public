<header><h1 data-permalink="/hebrew/blog/%d7%aa%d7%92%d7%95%d7%91%d7%94-%d7%9c%d7%9e%d7%90%d7%9e%d7%a8-%d7%a2%d7%9c-%d7%a1%d7%99%d7%91%d7%95%d7%aa-%d7%9c%d7%a9%d7%97%d7%96%d7%95%d7%a8-%d7%a7%d7%90%d7%98%d7%95%d7%aa-%d7%a2%d7%aa%d7%99%d7%a7" data-old-permalink="blog/article/248" data-published="Mon Jun 02 2008 00:00:00 GMT+0300 (Israel Daylight Time)" data-timestamp="1212354000" data-tags="ג׳ורנאל אקבן, אקדמית אומנות לחימה נינג'יטסו;בלוג;מחשבות וותיקים;מאמרים שלא תורגמו;טכניקות מתוך אימון;כותב: דן קלארמן;בלוג אקבן, אקדמית אומנות לחימה נינג'יטסו">תגובה למאמר על סיבות לשחזור קאטות עתיקות</h1></header>
מאת: דן קלארמן
בהקשר רחב יותר <a target="_blank" title="מהמאמר עליו אני מגיב" href="http://www.akban.org/blog/article/247">מהמאמר עליו אני מגיב</a> , תחושתי היא שמזה זמן שוקד יוסי על בניית טיעון עקבי שמסביר את מה שאנחנו עושים ומצדיק את הדרך שבה אנו עושים זאת. מהטון האפולוגטי משהו של מאמריו בשנים האחרונות, אני מסיק שבעיניו יש חשיבות רבה להסבר מילולי כזה בעבור העשייה שלנו. אישית, איני משוכנע בכך – שכרנו יכול לצאת בהפסדנו אם סיבה חיצונית כזו תסתיר את אלו הפנימיות.

כמו שציין יוסי עצמו: המאמר שלו נוגע בנושאים רבים שכל אחד בפני עצמו ראוי לדיון, מה שהופך את המאמר ואת תגובתי אליו למעט מסורבל.

למרות זאת, לצורך הדיון, נניח שאנו אכן זקוקים לסיבה כלשהי כדי לעסוק בשחזור קאטות. אני חושב שאפשר לדבוק בסיבות פשוטות, כאלו ששוכנות במישור הרגשי: עניין, כיף, דיסציפלינה... לכל אחד יש את הסיבות שלו. עם זאת, האופן בו אנו עושים זאת (שחזור וניתוח קאטות) יכול להיות נושא לדיון פרטני. הנה כמה נקודות שקשורות לנושאים שעלו במאמר:

1. אני חושב שצריך ליישם מגבלות דומות לאלו שהציע יוסי לפני שנים בנוגע לדיונים באומנויות לחימה באופן כללי: צריך להקדיש פי 10 יותר זמן לאימונים במשחקים וקרבות אימון (מזרון, שטח, יריבים מרובים, כלי נשק, מדרכות, מדבר, זירה, מול שיטות אחרות וכו') מאשר לשחזור וניתוח אקדמיים של קאטות. הסיבה לכך היא שאם אינך לוחם בעל ניסיון רחב ומגוון, כנראה שאין לך את הכלים הדרושים כדי להיכנס לראשם של אלו שכתבו את הקאטה, לא כל שכן לשפוט אם הם ידעו מה הם עושים.

2. כמו שכתב יוסי, לקאטות יש קונטקסט. אם חושדים שקאטה מסוימת מתאימה לביצוע בתוואי שטח מסוים, אין הרבה טעם בלהציג אותה לראשונה לתלמידים על מזרון, כי היא מאבדת ממשמעותה שם.

3. כדיון נלווה, הייתי רוצה להעלות נקודה עדינה: כאשר מפרקים קאטה למרכיביה, אנחנו לפעמים ממציאים הסברים תיאורטיים לאספקטים מסוימים שלה כדי להפוך אותה להגיונית במוחנו. אבל לרציונליזציות האלו יש נטייה להפוך לאקסיומות בלי שהן נבדקו תחילה. דוגמא טובה היא האקסיומה "כאשר נושאים משקל גבוה בתוואי-שטח קשה, הדרך הנכונה והטבעית להתנועע היא בצעדים רחבים ועם אגן נמוך". לוקאס הפנה את תשומת ליבי לכך שייתכן וטענה זו מופרכת – כאשר אני נושא משקל בשטח קשה להליכה אני בד"כ אעשה את ההיפך הגמור: אעמוד גבוה ואצעד צעדים קטנים וזהירים. אולי הסבר טוב יותר הוא "כאשר משתמשים בנשק ארוך עם משקולת בקצה, עמידה נמוכה וצעדים ארוכים יעזרו ליצור את המומנט הדרוש כדי להניע אותו"; אולי צריך לחפש הסברים אחרים. ייתכן מאוד שישנם רעיונות נוספים שאנו רואים כאקסיומות ואשר כדאי לבחון אותם מחדש מפעם לפעם.

<a target="_blank" title="שיחזור קאטות עתיקות" href="http://www.akban.org/blog/article/247">לינק למאמר על שיחזור קאטות עתיקות בג'ורנאל של אקבן </a>