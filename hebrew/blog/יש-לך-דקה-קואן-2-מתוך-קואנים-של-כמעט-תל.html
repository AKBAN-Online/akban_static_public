<header><h1 data-permalink="/hebrew/blog/%d7%99%d7%a9-%d7%9c%d7%9a-%d7%93%d7%a7%d7%94-%d7%a7%d7%95%d7%90%d7%9f-2-%d7%9e%d7%aa%d7%95%d7%9a-%d7%a7%d7%95%d7%90%d7%a0%d7%99%d7%9d-%d7%a9%d7%9c-%d7%9b%d7%9e%d7%a2%d7%98-%d7%aa%d7%9c" data-old-permalink="blog/article/256" data-published="Mon Jan 05 2009 00:00:00 GMT+0200 (Israel Standard Time)" data-timestamp="1231106400" data-tags="ג׳ורנאל אקבן, אקדמית אומנות לחימה נינג'יטסו;Author: Yossi Sheriff;בלוג;מחשבות וותיקים;כותב: יוסי שריף;מאמרים שלא תורגמו;קואנים של כמעט תלמידים;בלוג אקבן, אקדמית אומנות לחימה נינג'יטסו">יש לך דקה?  - קואן 2, מתוך &quot;קואנים של כמעט תלמידים&quot;</h1></header>
<html> <p class="MsoNormal" dir="rtl"><span lang="HE">מאת: <a title="יוסי שריף, מאמן אומנויות לחימה" target="_blank" href="http://www.akban.org/hebrew/instructor/yossi">יוסי שריף</a></span></p>
<p class="MsoNormal" dir="rtl"><span lang="HE">בבוקר התקשר קואניסט אחד. </span></p>
<p class="MsoNormal" dir="rtl"><span lang="HE">"תגיד, אני מפריע? יש לך דקה בשבילי?"</span></p>
<p class="MsoNormal" dir="rtl"><span lang="HE">"כן, בטח" עניתי. </span></p>
<p class="MsoNormal" dir="rtl"><span lang="HE">"אתה יוסי שריף? מלמד <a title="נינג'יטסו" target="_blank" href="http://www.akban.org/wiki/index.php/%D7%A0%D7%99%D7%9F%20%D7%92'%D7%99%D7%98%D7%A1%D7%95">נינג'יטסו</a>?"</span></p>
<p class="MsoNormal" dir="rtl"><span lang="HE">"כן, זה אני, איך אני יכול לעזור?" </span></p>
<p class="MsoNormal" dir="rtl"><span lang="HE">"אני מאוד רוצה ללמוד נינג'יטסו, אני חושב על זה הרבה זמן ואין דבר שאני רוצה ללמוד יותר מזה."</span></p>
<p class="MsoNormal" dir="rtl"><span lang="HE">"מצוין, אני מלמד את זה."</span></p>
<p class="MsoNormal" dir="rtl"><span lang="HE">"באילו ימים יש אימון?"</span></p>
<p class="MsoNormal" dir="rtl"><span lang="HE">"איפה אתה גר בארץ?" שאלתי, יש מקומות שאין בהם קבוצה של וותיק יוצא אקבן. </span></p>
<p class="MsoNormal" dir="rtl"><span lang="HE">"בתל אביב" </span></p>
<p class="MsoNormal" dir="rtl"><span lang="HE">"בתל אביב יש אימונים בימים שלישי וחמישי"</span></p>
<p class="MsoNormal" dir="rtl"><span lang="HE">"באיזה שעות?" הוא חקר</span></p>
<p class="MsoNormal" dir="rtl"><span lang="HE">"אני מלמד ביום שלישי בשעה שש, אימון נוסף בשבע וחצי. ביום חמישי רק בשעה שש" </span></p>
<p class="MsoNormal" dir="rtl"><span lang="HE">"ביום שלישי אני לא יכול וגם בחמישי זה מוקדם לי מדי, יש לי לימודים"</span></p>
<p class="MsoNormal" dir="rtl"><span lang="HE">"ברמת השרון אני מלמד נינג'יטסו בימי שני בשעה שבע במתנ"ס הקתדרה" </span></p>
<p class="MsoNormal" dir="rtl"><span lang="HE">"ימי שני תפוסים לי עד מאוחר, בדרך כלל אני לא אוכל להגיע"</span></p>
<p class="MsoNormal" dir="rtl"><span lang="HE">"אני מאמן מוקדם בבוקר בימי שישי ותוכל להשלים..."</span></p>
<p class="MsoNormal" dir="rtl"><span lang="HE">"ביום חמישי אני חוזר מהלימודים מאוד מאוחר, נראה לי שלפחות בסמסטר הזה אין מצב לשישי מוקדם בבוקר" </span></p>
<p class="MsoNormal" dir="rtl"><span lang="HE">התאמצתי בשבילו - " יש וותיק אחר שמאמן בימי ראשון ורביעי מאוחר בלילה, אני יכול לתת לך את הטלפון שלו" </span></p>
<p class="MsoNormal" dir="rtl"><span lang="HE">"ראשון ורביעי לא באים בחשבון" הוא אמר</span></p>
<p class="MsoNormal" dir="rtl"><span lang="HE">"תגיד" שאלתי, "באיזה יום אתה כן יכול להתאמן? כל השבוע תפוס לך" </span></p>
<p class="MsoNormal" dir="rtl"><span lang="HE">"בעצם בשום יום" הוא הודה. </span></p>
</html>