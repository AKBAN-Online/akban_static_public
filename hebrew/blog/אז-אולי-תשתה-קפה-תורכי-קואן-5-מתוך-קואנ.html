<header><h1 data-permalink="/hebrew/blog/%d7%90%d7%96-%d7%90%d7%95%d7%9c%d7%99-%d7%aa%d7%a9%d7%aa%d7%94-%d7%a7%d7%a4%d7%94-%d7%aa%d7%95%d7%a8%d7%9b%d7%99-%d7%a7%d7%95%d7%90%d7%9f-5-%d7%9e%d7%aa%d7%95%d7%9a-%d7%a7%d7%95%d7%90%d7%a0" data-old-permalink="blog/article/259" data-published="Mon Jan 05 2009 00:00:00 GMT+0200 (Israel Standard Time)" data-timestamp="1231106400" data-tags="ג׳ורנאל אקבן, אקדמית אומנות לחימה נינג'יטסו;Author: Yossi Sheriff;בלוג;מחשבות וותיקים;כותב: יוסי שריף;מאמרים שלא תורגמו;קואנים של כמעט תלמידים;בלוג אקבן, אקדמית אומנות לחימה נינג'יטסו">אז אולי תשתה קפה תורכי?  - קואן 5, מתוך &quot;קואנים של כמעט תלמידים&quot;</h1></header>
<html>
<p dir="rtl" class="MsoNormal"><span lang="HE">כותב: <a target="_blank" title="יוסי שריף, אימון בהגנה עצמית ואומנויות לחימה" href="http://www.akban.org/hebrew/instructor/yossi">יוסי שריף</a></span></p>
<p dir="rtl" class="MsoNormal"><span lang="HE">ביום גשם מתקשר אלי מישהו. "הלו? כמה פעמים בשבוע אתם מתאמנים?" </span></p>
<p dir="rtl" class="MsoNormal"><span lang="HE">"באזור המרכז אני מאמן שלוש פעמים בשבוע ובירושלים פעמיים". </span></p>
<p dir="rtl" class="MsoNormal"><span lang="HE">"וואלה? אין לכם יותר אימונים? אני ממש רוצה להתאמן ולהשקיע. אני תל אביבי ואני רוצה להתאמן כמה שיותר". </span></p>
<p dir="rtl" class="MsoNormal"><span lang="HE">"כמה אתה מוכן להשקיע? יש גם אימון קרבות בבוקר בים", אני שואל בערמומיות, השיחה הזו אינה חדשה לי, מה שאומר שכבר עשיתי את הטריק שבסופה כמה פעמים.  </span></p>
<p dir="rtl" class="MsoNormal"><span lang="HE">"אני רוצה להתאמן כל יום כמה שעות, אני מתכנן לנסוע ליפן וללמוד שם נינג'יטסו במנזר ואני רוצה להיות בכושר". </span></p>
<p dir="rtl" class="MsoNormal"><span lang="HE">"מנזר?" אני מתעניין, זה חדש, קואניסט מינזריסט עוד לא היה לי. </span></p>
<p dir="rtl" class="MsoNormal"><span lang="HE">"כן, שמעתי שיש מנזר שאפשר להתאמן בו" </span></p>
<p dir="rtl" class="MsoNormal"><span lang="HE">"אולי בסין" אני חושב. </span></p>
<p dir="rtl" class="MsoNormal"><span lang="HE">"מתי אפשר להתחיל?" הוא שואל. </span></p>
<p dir="rtl" class="MsoNormal"><span lang="HE">"עכשיו יום חמישי, או שתבוא לאימון היום או בשבוע הבא לשלישי". </span></p>
<p dir="rtl" class="MsoNormal"><span lang="HE">"זה די דחוף לי, אולי אפשר להתחיל מחר בבוקר בים?" </span></p>
<p dir="rtl" class="MsoNormal"><span lang="HE">"זה מוקדם מאוד", אני מזהיר, "וגם קשה...". </span></p>
<p dir="rtl" class="MsoNormal"><span lang="HE">"אתה לא מכיר אותי, הייתי בקרבי, זה קטן עלי". </span></p>
<p dir="rtl" class="MsoNormal"><span lang="HE">החלטתי להתחכם, כל בוקר שישי הייתי קם בחמש, מתאמן קצת על דא ועל הא ואז קופץ לים כדי להיות בשש בדיוק באימון. "האימון מתחיל בחמש" שיקרתי, "כשתגיע יהיה עוד חושך, תרים אלי טלפון לסלולארי ואני אחבור אליך". </span></p>
<p dir="rtl" class="MsoNormal"><span lang="HE">חשבתי: אם הלא יאומן יקרה אבטל את האימון בבית ואקפוץ לים. </span></p>
<p dir="rtl" class="MsoNormal"><span lang="HE">"אז חמש בבוקר זה לא מוקדם מדי? יורד גשם..." ניסיתי להעיר אותו. </span></p>
<p dir="rtl" class="MsoNormal"><span lang="HE">"מה קרה לך אחי, זה סגור". </span></p>
<p dir="rtl" class="MsoNormal"><span lang="HE">אחרי האימון אמרתי לרמי : "סגור שהוא יישן היום לפחות עד עשר".</span></p>  
</html>