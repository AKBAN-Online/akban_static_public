<header><h1 data-permalink="/hebrew/blog/%d7%a6%d7%99%d7%98%d7%95%d7%98-%d7%a9%d7%9c-%d7%a1%d7%95%d7%a4%d7%a9-%d7%a1%d7%95%d7%96%d7%90%d7%9f-%d7%98%d7%93%d7%9e%d7%a1%d7%94-%d7%9e%d7%aa%d7%95%d7%9a-%d7%98-%d7%9c%d7%92%d7%98" data-old-permalink="hebrew/news/quote-koan-1" data-published="Fri Jul 04 2014 11:01:55 GMT+0300 (Israel Daylight Time)" data-timestamp="1404460915" data-tags="ג׳ורנאל אקבן, אקדמית אומנות לחימה נינג'יטסו;Author: Yossi Sheriff;בלוג;Quotation;מבצע צוק איתן;בלוג אקבן, אקדמית אומנות לחימה נינג'יטסו">ציטוט של סופ"ש - סוזאן & טדמסה (מתוך ט. לג'ט)</h1></header>
 

טדמסה, סמוראי בכיר של לורד הוג'ו טקטוקי (北条 高時), קיבל את השם הבודהיסטי אנזאן (הר שקט). הוא היה מתרגל <a href="http://www.akban.org/hebwiki/%D7%96%D7%9F" title="זן">זן</a> באופן קבוע ובמשך עשרים ושלוש שנים בא והלך לאולם המדיטציה למתחילים במקדש קנצ'ו-ג'י (建長寺). כשהתחילה המלחמה בשנת 1331, הוא נפצע בקרב אחד, אבל למרות הכאב דהר על סוס לקנצ'ו-ג'י לראות את סוזאן, המורה ה-27 במנזר. זה היה בדיוק בזמן טקס תה והמורה, כשראה את הלוחם לבוש השריון נכנס, הזדרז, מזג לו כוס תה, הניח אותה לפניו ושאל, 'מה מצבך?' 

הלוחם שבר את הכוס מיד מתחת לרגלו ואמר, 'שמיים וארץ שבורים לגמרי'. 

המורה אמר, 'שמיים וארץ שבורים לגמרי, אבל מה מצבך?' 

אנזאן עמד כשידיו מוצלבות על חזהו. המורה היכה אותו, והוא צעק בגלל הכאב מפצעיו. 

המורה אמר, 'שמיים וארץ עדיין לא שבורים לגמרי'. 

תופי המלחמה נשמעו מצידו הרחוק של ההר, וטדמסה רכב במהירות בחזרה. בערב שלמחרת הוא הגיע בשנית, מכוסה בדם, לראות את המורה. 

המורה יצא ואמר שוב, 

   'שמים וארץ שבורים לגמרי, אבל מה מצבך?' 

אנזאן, נתמך על חרבו המוכתמת בדם, צעק צעקת קטסו! (<a href="http://www.akban.org/hebwiki/%D7%A7%D7%99%D7%90%D7%99_,_%D7%A9%D7%99%D7%9E%D7%95%D7%A9_%D7%91%D7%A7%D7%95%D7%9C_%D7%91%D7%9C%D7%97%D7%99%D7%9E%D7%94" title="קיאיי">קיאיי</a> של זן) ומת בעומדו לפני המורה. 

<b>קואן</b>: כששמיים וארץ שבורים לגמרי, מה מצבך?


מתורגם מתוך: The Warrior Koans: Early Zen in Japan, Translated and edited by Trevor Leggett 
 

קאראזו טנגו ממקדש קנצ'ו-ג'י
<img title="Karazu Tengu from Kenchō-ji" src="http://i.imgur.com/mkZMixPl.jpg" alt="Karazu Tengu from Kencho ji"  />