<header><h1 data-permalink="/hebrew/blog/%d7%a9%d7%99%d7%97%d7%96%d7%95%d7%a8-%d7%a7%d7%90%d7%98%d7%95%d7%aa-%d7%a2%d7%aa%d7%99%d7%a7%d7%95%d7%aa-%d7%94%d7%93%d7%99%d7%a0%d7%95%d7%96%d7%90%d7%95%d7%a8%d7%99%d7%9d-%d7%a7%d7%9e%d7%99" data-old-permalink="blog/article/247" data-published="Tue May 20 2008 00:00:00 GMT+0300 (Israel Daylight Time)" data-timestamp="1211230800" data-tags="ג׳ורנאל אקבן, אקדמית אומנות לחימה נינג'יטסו;Author: Yossi Sheriff;בלוג;מחשבות וותיקים;כותב: יוסי שריף;מאמרים שלא תורגמו;טכניקות מתוך אימון;בלוג אקבן, אקדמית אומנות לחימה נינג'יטסו">שיחזור קאטות עתיקות – הדינוזאורים קמים לתחייה</h1></header>
<html>

<a href="http://www.akban.org/hebrew/instructor/yossi">מאת יוסי שריף</a><br/><br/>
יש שם לתרגולת באומנות הלחימה שלנו, מספר טכניקות המסודרות יחד כמענה למצב קרבי – קוראים לזה <a target="_blank" title="הקאטה בפירמידה המתודית" href="http://www.akban.org/pyramid/kata-sequences.php">קאטה</a>.
</html>
בחלק משיטות הלחימה הסיניות יש קאטות שבהן המתרגל מבצע רצף של תנועות באוויר. זו דרך מצוינת לשנן. קל יותר לזכור שיר מאשר אוסף של מילים.

לצד שיטות לחימה המשתמשות בקאטות רצף (שיטות כגון קראטה וחלק מאומנויות הלחימה הסיניות) יש קאטה מסוג שונה, קאטה של שיטות הלחימה היפניות העתיקות. הקאטה העתיקה מבוצעת מול יריב אימונים עם תפקידים לשני בני הזוג.

לפני שאסביר את אחד מתפקידיו של האימון בקאטות אני רוצה להקדים ולומר: איני חושב שכל דבר מהעבר הוא יעיל יותר. זו הקלה גדולה להיות מטופל, כשצריך, על ידי רופא עכשווי ולא על ידי מרפא מסורתי מיפן העתיקה. גם בלחימה צבאית ההווה יעיל יותר מהעבר – חייל רגלי חמוש יכול להסב נזק עצום לקוהורטה שלמה של לגיון רומאי. אז צריך להבדיל בין יעילות והיבטים אחרים של התרגול.
העבר הוא נקודת התייחסות, גם טומן חלקים נחמדים, נוסטלגיים וגם מסתיר פתרונות יעילים מאוד למצבי קרב. אנחנו באקבן מחלצים את הפתרונות האלו מתוך הידע העתיק שהגיע אלינו.

ידע לחימה עתיק נשמר ביפן באמצעות שתי דרכים עיקריות: מגילות ורצף של הוראה. אנחנו לוקחים את השימור הזה אל המקום שלנו ומוסיפים לו חיים.

בסרט "פארק היורה" משחזרים המדענים יצורים חיים שנכחדו, דינוזאורים שחלפו מהעולם. בסרט מתחולל הפלא הזה בעזרת הדנ"א, הצופן הגנטי שנשמר וטכניקות שפיתחו המדענים. זאת הכוונה.

הצופן נשמר בקאטות עתיקות. אבל אפשר להניח: חלק מקאטות אלו אינו מדויק, בתהליך ההיסטורי שהביא אלינו את הידע הזה יש חוליות חלשות וחזקות, החוליות האלו הן המורים והתלמידים. כל מי ששיחק ב"טלפון שבור" יודע: מספיק אחד שטועה כדי שהמידע שמגיע לסוף השרשרת יהיה לקוי, לא מדויק.

וותיקים באקבן מגרדים את הראש במבוכה כאשר הם מבצעים קאטה שאמורה להיות פתרון טוב ונתקלים בטכניקה לא יעילה, קאטה שאינה עובדת. לעיתים איננו מצליחים לזהות שום הקשר בו פועלת הקאטה, פשוט קיבלנו לידינו טכניקה לא מוצלחת. התפקיד של אומן הלחימה הוא לא רק לשחזר את הדנ"א מחדש, גם לתקן אותו. אם נפלה טעות צריך להבין אותה ולתקן את האופן בו נעשית הקאטה והטכניקה.
יש למצב הזה כמה פתרונות, פתרון אחד הוא להבחין בהקשר המסוים בו פועלת הקאטה. ואז אומרים: הקאטה הזו עובדת רק בשטח טרשי  עם כלי נשק ארוכים  מול יריב ללא חולצה וכולי.

פתרון שני הוא למצוא את הטעות ולתקן אותה. אנחנו עושים זאת בעזרת הפירמידה המתודית. כאן יש יתרון ברור לדרך הבדיקה של שיטות לחימה ספורטיביות. המבחן התחרותי מסנן החוצה טכניקות גרועות ואופני ביצוע לא יעילים ומשכלל טכניקות הפועלות היטב בסיטואציה התחרותית. הקרבות באימונים משמשים לנו כמעבדה לבדיקת היעילות של הטכניקות. אבל אם מבצעים היטב אפשר לבדוק יעילות של קאטה עתיקה גם תוך כדי תרגול.

<strong>האם יעילות היא המרכיב היחיד שאנו מתרגלים באומנות לחימה?</strong>
לקאטות שאנו מתרגלים יש ערך נוסף ליעילות קרבית. כתוצאה מכך שאנו וקודמינו מתרגלים אומנות לחימה שנים רבות, נושאות חלק מהקאטות הבנות נוספות. גם על הדנ"א הזה צריך לשמור.

סתם דוגמה קטנה: קאטות של שליפת חרב מסמלות הרף עין חשוב מאוד, רגע החורג מעבר לטכניקה המבוצעת. אבל כדי לא להתדרדר למצב של שיטת "העידן החדש", מצב שבו משתמשים במילים במקום בעשייה כדי להבין, המדריכים יוצאי אקבן ואני שומרים על מינימום הסברים כדי להכריח מקסימום תרגול גופני.
רוב עבודת השחזור והיעילות שעליה היא מבוססת נעשות בתרגול גופני בקבוצה ולא בספריה.