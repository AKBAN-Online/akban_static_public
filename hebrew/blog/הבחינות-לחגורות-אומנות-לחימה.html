<header><h1 data-permalink="/hebrew/blog/%d7%94%d7%91%d7%97%d7%99%d7%a0%d7%95%d7%aa-%d7%9c%d7%97%d7%92%d7%95%d7%a8%d7%95%d7%aa-%d7%90%d7%95%d7%9e%d7%a0%d7%95%d7%aa-%d7%9c%d7%97%d7%99%d7%9e%d7%94" data-old-permalink="blog/article/231" data-published="Fri Oct 26 2007 00:00:00 GMT+0200 (Israel Standard Time)" data-timestamp="1193349600" data-tags="ג׳ורנאל אקבן, אקדמית אומנות לחימה נינג'יטסו;בלוג;מחשבות וותיקים;מתוך העיתון הישן;כותב: גדי חדאד;בלוג אקבן, אקדמית אומנות לחימה נינג'יטסו">הבחינות לחגורות - אומנות לחימה</h1></header>
<html><a href="http://www.akban.org/instructor/gadi">מאת גדי חדד</a>
</html>

קיימים טיעונים רבים בעד ונגד הבחינות והחגורות. שמעתי מאנשים רבים טיעונים כאלה וחלקם גם עלו במחשבתי. בימים אלה מתקיימות בחינות וזה זמן טוב לבחון אותן.

<strong>טיעון: החגורה היא כמו דרגה בצבא או סמל מעמד. אנחנו לא צריכים את זה.</strong><br/>

<strong>תשובה:</strong> בכל מקום רציני יש משמעות לוותק. אצלנו, משמעות סימון הוותק היא, שמתחיל, יכול לזהות ותיק בקלות ולחקות אותו באימון או לשאול אותו שאלות. אין זכויות המוקנות יחד עם ההתקדמות בחגורות, כולם מבצעים את אותן 150 שכיבות הסמיכה בחימום, זה שמתאמן חודשיים וזה שמתאמן 15 שנה. הזכות היחידה היא, האפשרות ללכת לקורס מדריכים לאחר קבלת חגורה שחורה. (אף אחד לא אמר שתקבל אישור להדריך אחרי הקורס).

החגורה אינה סמל סטאטוס ואין כוח או שררה הנלווים לדרגה. במקומות אחרים, המתחילים עובדים יותר קשה מכולם. אצלנו, בדרך כלל, הותיקים עובדים יותר קשה, באימונים. יש ותיקים שמתאמנים חמש ושש פעמים בשבוע. במפגשים, הותיקים תמיד עובדים יותר מכולם. (חג הבודו , אימון 24 וכו').
למרות האמור לעיל, אמיר ואבי מבקשים להוסיף שלדעתם, אין שום בעיה עם זה, שמתחילים יעמידו פינג'אן קטן בהפסקת שתייה, אמיר שותה עם 2 סוכר ואבי עם 1 ;-)  

<strong>טיעון : הבחינה לא חשובה, העיקר זה האימונים.</strong><br/>
<strong>תשובה:</strong> אין ספק שהעיקר זה להתאמן. בחיים כמו באימונים, יש שגרה ויש אירועים מיוחדים. לאירועים המיוחדים אין שום משמעות אם לא מקיימים את השגרה, את הדרך.
אם לוקחים את  האירוע המיוחד בצורה הנכונה, אפשר לנצל אותו להשתפרות ואולי אפילו לקפיצת דרך מסוימת.
לדוגמא אתן את חג הבודו. החג מהווה בשביל כולם, כל שנה, הזדמנות לקפיצת דרך רוחנית ואינדיקציה לעליה ברמת האינפנטיליות שלנו ;-) .

<strong>טיעון : החגורה היא סמל של כבוד. אני לא צריך את זה.</strong><br/>
<strong>תשובה: </strong>נכון, לא כולם צריכים להיות כמו גיא שתולה את החגורה השחורה מעל לפוסטר של עצמו, עושה בעיטה גבוהה בחוף הים. (באמת, גיא, תרגיע.) ;-)
יחד עם זאת, החגורה היא איזושהי הערכה מבוססת להתקדמות שלך שניתנת לך מהמדריכים של אקבן. אם המדריך הוא אדם שאתה מעריך את דעתו, ההערכה אכן מבוססת.

למי שעדיין לא השתכנע, הנה מעט חומר למחשבה : הרמב"ם מגדיר את העבודה על שיפור המידות (תכונות האופי), כחיפוש של דרך האמצע. הענווה היא מידה הנמצאת במקום הנמצא בין גאווה לשפלות רוח. שתיהן (הגאווה ושפלות הרוח), מידות גרועות.

<strong>טיעון : מעמד הבחינה הוא סיטואציה לא נעימה</strong><br/>
<strong>תשובה:</strong> סיבה מצוינת לעשות אותה. מסיטואציות נוחות, לומדים בדרך כלל פחות. יחד עם זאת, אם עצם המחשבה על הבחינה היא סיוט של ממש, אולי כדאי להתייעץ עם המדריך, לנסות לדחות אותה ולעבוד על כך שהיא תהפוך מסיוט של ממש, לדבר לא נעים בלבד. אחרי העבודה על התחושות הללו, לחזור ולעמוד מול הבחינה. יש לזכור, שהמדריך הוא זה שמחליט בשורה התחתונה אם אתה מתאים לבחינה מסוימת או אם לאו.

בבחינה, עומדים בקשיים המזכירים קרב אמת – טטקאי. מתמודדים עם קשיים שלא עומדים בפניהם במשך היום יום. יש משמעות גדולה להכנה לבחינה ולעמידה בה.
עם גישה נכונה לאימונים ניתן להפוך סיוט לאי נעימות ואי נעימות לכיף. לדוגמא, בשביל רוב האנשים, לטפס על קיר חלק בגובה 20 מטרים, בעזרת השיניים בלבד, יכול להיות דבר סיוטי אבל בשביל אסף, שמתאמן על זה הרבה, זו הנאה צרופה. ;-)  	

לסיכום: עברתי בחינה והיא הייתה לי קשה, אך, הייתה למרבית הפלא חוויה חיובית מאוד. אני מרגיש, שהבחינה תרמה לי מאוד ולדעתי, כף המאזניים נוטה בעד ביצוע הבחינות.

בהזדמנות זו אני רוצה לדחות בשאט נפש, את הרמיזות שנשמעו על הקשר בין החגורה שקיבלתי לבין בקבוק הבלק לייבל שהתקבל אצל המדריך שלי. המדריך הוא איש עקרונות ומוסר והוא לא היה מעלה על דעתו מתן דרגה למאן דהו בשביל פחות מבלוויני דאבל ווד.<br/>
'''הערות עורך''': 
<html><br/>
<a href="http://www.akban.org/hebrew/about/">זמן ההכנה באקבן לדרגת חגורה שחורה - לא פחות משתיים עשרה שנה</a><br/>
<a href="http://www.akban.org/hebrew/about/black-belts.php">דף החגורות השחורות באקבן </a><br/>
<a href="http://www.akban.org/wiki/index.php/Black_belt_first_dan">הדרישות, באנגלית, כולל סרטוני וידאו, לדרגת חגורה שחורה באקבן</a><br/>
</html>