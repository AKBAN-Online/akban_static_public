<header><h1 data-permalink="/hebrew/blog/%d7%94%d7%a8%d7%9e%d7%95%d7%a0%d7%99%d7%94-%d7%a2%d7%9d-%d7%94%d7%a1%d7%91%d7%99%d7%91%d7%94" data-old-permalink="blog/article/180" data-published="Fri Jun 22 2007 00:00:00 GMT+0300 (Israel Daylight Time)" data-timestamp="1182459600" data-tags="ג׳ורנאל אקבן, אקדמית אומנות לחימה נינג'יטסו;בלוג;מחשבות וותיקים;ווידאו;כותב: גבי פרישלנדר;בלוג אקבן, אקדמית אומנות לחימה נינג'יטסו">הרמוניה עם הסביבה</h1></header>
<iframe width="450" height="338" src="http://www.youtube.com/embed/dSetM6qCKMU" frameborder="0" allowfullscreen></iframe><strong>מאת גבי פרישלנדר</strong>
בכל ביקור שלי בסיני הרגשתי שיש זרימה אחרת וקסומה של החיים במדבר. קארמה טובה מגיעה שם רחוק. היינו בדרכנו (ניר אונגר ואני) אל משפחתו של מוחמד בדרך לסנטה קטרינה, כשפגשנו בחוף מומחה לאיתור מים  במדבר (dowser), אשר הוזמן על ידי ממשלת מצרים לסייע באיתור מים בסיני. גם הוא היה בדרכו לפגוש את מוחמד הזקן ואת משפחתו. אנדרה, ניר ואני היינו במיניבוס העמוס קניות ומצרכים למשפחה, כאשר החל לטפטף גשם. מים ירדו מהשמים לאחר כמה שנים ללא מים. אמנם טפטוף, אבל אני ראיתי משמעות בכך שאנו נוסעים עם Dowser  בסיני ופתאום יורד גשם. זה היה סימן עבורי שהביקור הזה יהיה מיוחד. 

יש מצב שבו עושים דברים טוב, הביצוע מדויק ומתאים, ויש מצב שבו הדברים לא רק נעשים טוב יותר הם נעשים במין הרמוניה עם הסביבה והאנשים. זה דומה לג'אם סשן בג'אז, לרנדורי מאוד מוצלח בין חברים וותיקים, שיר שמהדהד מול הצוקים במרחק או מבנה שההתאמה שלו לסביבה משקפת אותה ומוסיפה לה.

לפנות ערב, אחרי תה ומנוחה מהנסיעה, מוחמד ביקש מאנדרה לרדת איתו לוואדי מאחורי ביתו כדי לבדוק אם יש שם מים. מוחמד חשב שיש מים במקום מסוים בוואדי והוא ביקש לדעת מה אנדרה חושב. אנדרה מסוגל לתאר את רוחב ערוץ המים התת-קרקעי, את העומק שיש לחפור כדי להגיע אליהם, את סוג האבנים שיש בדרך ואת רמת מליחות המים. ירדנו לוואדי, מוחמד, אנדרה, ניר, סאלח (חברו של מוחמד) ואני עם מצלמה, כדי לתעד את אופן חיפוש המים.

רק לאחר שחזרנו לתל אביב, כאשר ערכתי את הסרטון, שמעתי ברקע בבית שיר של קייטנו וולוסו (Caetano Veloso)  מתנגן והוא הרגיש מתאים. למעשה, לא נעשתה עריכה בסרטון אלא רק הדבקה של המוסיקה, אולם התוצאה הייתה יפה עבורי. תחילה ראיתי כיצד אנדרה למעשה רוקד את החיפוש שלו בתיאום מוזר למוסיקה. אחר-כך ראיתי כיצד כולנו (כולל הצלם בתנועות המצלמה) "רקדנו" יחד במין תקשורת לא מילולית וללא מוסיקה, אך בהרמוניה שלא ניתן להתעלם ממנה. 

שלושה דברים היו משותפים לכל הנוכחים: הראשון, כולם לוחמים – אנדרה איש אייקידו, ניר ואני התאמנו בנין ג'יטסו ואומנויות לחימה סיניות ומוחמד וסאלח עדיין חיים כבדואים. הדבר השני, אני חושב, היה רגישות ואהבת אדם וטבע. השלישי הוא שכולנו היינו שם כדי לתת שירות, אנחנו למוחמד ומוחמד וסאלח לנו. 

אם אצמצם את זה עוד יותר, אוכל לומר שכל הנוכחים היו אנשים שמחוברים לעצמם. אנשים שמרגישים טוב בבית הפנימי שלהם, אם כי הם חיו חיים נקיים רוחנית במדבר, אם מכיוון שלמדו מדיטציה ממהרג'י (כמוני) או בכל דרך אחרת שמביאה אותם למרכז הגלגל. אם גלגל הוא דימוי לחיים, אז מי שנמצא בחלק החיצוני מסתובב מהר מאוד, אך ככול שמתקרבים למרכז, המהירות איטית יותר. בנקודה המרכזית ביותר אין את אותה תנועה שיש בחיצונית, ולמעשה מתגלה מציאות אחרת מזו שאנו רגילים לחוות.
לגלגל הרבה חישורים שמובילים מהחוץ פנימה. הדרכים רבות, אך במרכז ההבדלים נמחקים. זהו אותו רגע ארעי שחווינו.