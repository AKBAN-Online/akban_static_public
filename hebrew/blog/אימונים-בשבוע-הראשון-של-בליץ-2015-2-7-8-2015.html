<header><h1 data-permalink="/hebrew/blog/%d7%90%d7%99%d7%9e%d7%95%d7%a0%d7%99%d7%9d-%d7%91%d7%a9%d7%91%d7%95%d7%a2-%d7%94%d7%a8%d7%90%d7%a9%d7%95%d7%9f-%d7%a9%d7%9c-%d7%91%d7%9c%d7%99%d7%a5-2015-2-7-8-2015" data-old-permalink="hebrew/news/2-7.8.2015" data-published="Fri Jul 31 2015 23:31:20 GMT+0300 (Israel Daylight Time)" data-timestamp="1438374680" data-tags="ג׳ורנאל אקבן, אקדמית אומנות לחימה נינג'יטסו;News;Routine Ninjutsu training;Author: Yossi Sheriff;בלוג;נינג'יטסו;Ninjutsu;אומנויות לחימה;ירושלים;תל אביב;רמת השרון;בלוג אקבן, אקדמית אומנות לחימה נינג'יטסו">אימונים בשבוע הראשון של בליץ 2015, 2-7.8.2015</h1></header>
זה אינו עדכון רגיל של תחילת שבוע אלא הסבר ארוך יותר המיועד למתאמנים, לנו.
לפני ההסבר, לוח הזמנים. באוגוסט משתנים הזמנים ומשתנה גם המיקום של חלק מהאימונים. במשך כל החודש לא יתקיים אימון בסיס בתל אביב ביום שישי.
אימוני קבוצת תל אביב יתקיימו בימים שלישי וחמישי משעה 18:00 עד 20:00. אימוני יום שלישי מסתיימים בחודש אוגוסט בשעה 20:00.
אימוני קבוצת ירושלים יתקיימו בגן הורדים בירושלים, בדשא הגבוה ביותר, ליד בית המשפט העליון. האימונים יתקיימו משעה 18:00 עד 20:00.
לא יתקיים אימון בימי שני בדוג׳ו רמת השרון והמתאמנים של קבוצת רמת השרון מוזמנים להתאמן בדוג׳ו תל אביב בימים שלישי וחמישי.

<iframe src="https://www.youtube.com/embed/qOjpKcbHl1g" width="450" height="338" frameborder="0" allowfullscreen="allowfullscreen"></iframe>

ועכשיו לעניין. אקבן הוא בית ספר מבוסס מסורת ולכן אין שינויים גדולים או אופנות. תמיד באים, תמיד לובשים את הבגד ואת חצאית הקרב השחורים ותמיד מתאמנים כרגיל. יחד עם זאת בניתי את אקבן כמקום לימוד ומחקר לחימה, ולא כמוזיאון. שנת האימונים רצופה יעדים שאני יכול למדוד, כמורה.
יש יעדים רבים מוצלחים ביחס לקבוצות של אקבן, אבל הבחנתי ביעד שלא עמדתי בו בהצלחה. אני משתמש בצילום וידאו לא רק כדי להפיץ את הפרספקטיבה של אקבן (17 מיליון צפיות ביוטיוב!) אלא גם כדי לתחקר תהליכים וטכניקות. ניתוח של הוידאו של השנתיים האחרונות הראה לי שלמרות שהרמה הקרבית משביעת רצון - ותיקי אקבן נלחמים חזק והיטב - הרי שלא חלה השתפרות משנה לשנה.
כשאני צופה בקרבות של ותיקים בוידאו, אחד הפרמטרים שאני בודק הוא את מדד הרנדורי המשוקלל של אקבן. מספר הטכניקות ביחידת זמן כפול קושי הטכניקה כפול מידת ההצלחה של הביצוע. יתכן וזה יעניין מדריכים מפרספקטיבות אחרות אז אפרט.
<strong>מספר טכניקות</strong>. כמה טכניקות בדקה עושים שני היריבים? לא אחד מהם אלא שניהם יחד. כך המדד משקף את ההתנהלות שלנו כצוותים, כחלק מקהילה ולא נצחונות אולימפיים. צוות טוב מאפשר הדדית ביצוע של טכניקות רבות. קרב מתוח יתאפיין ביחס הפוך. מעט מאוד טכניקות ליחידת זמן.
<strong>קושי טכני</strong>. כדי לעשות לי עבודה קלה יותר חילקתי את הטכניקות ליחידות שרירותיות של קושי ביצוע. טאי אוטושי קשה יותר לביצוע מבעיטה קדמית. בריח קשה יותר לביצוע מטאי אוטושי. טכניקה פשוטה מקבלת נקודה אחת. טכניקה מקושי בינוני מקבלת שתי נקודות וטכניקה מורכבת לביצוע מקבלת ניקוד של שלוש נקודות.
<strong>מידת הצלחה</strong>. טכניקה שלא הצליחה מקבלת נקודה אחת. טכניקה שכמעט הצליחה מקבלת שתי נקודות. טכניקה שהצליחה לגמרי מקבלת שלוש נקודות.
טכניקה שכמעט גרמה לפציעה או שגרמה לפציעה חו״ח מבטלת את הניקוד הכולל של הזוג.
את הניקוד הכולל אני מקבל מחיבור הכפלות כל טכניקה וטכניקה.
סוג הטכניקה*מידת ההצלחה שלה+סוג טכניקה*מידת ההצלחה... וכן הלאה לפי מספר הטכניקות שבוצעו בדקה. כך למשל, מי שביצע 12 טכניקות מורכבות בדקה והצליח בכולם, יהיה לו מדד של 12*3*3=108. בעוד שמי שיבצע לפי הדוגמה (ונניח שהצליח רק בפשוטות והצליח חלקית רק בבינוניות), יהיה לו מדד כדלקמן:
3*1*3 (פשוטות שהצליחו)+ 3*1*1 (פשוטות שלא הצליחו) + 2*2*2 (בינוניות שהצליחו) + 2*2*1 (בינוניות שלא הצליחו) + 2*3*1 (מורכבות שלא הצליחו) = 30.

המהירות הגבוהה והמורכבות הטכנית של הקרבות שלנו מחייבים ניתוח וידאו בדיעבד תוך שימוש בהילוך איטי.
אני מצפה שהניקוד הכולל של הקרבות של הותיקים בחודש הבליץ יעלה משנה לשנה. אבל ניתוח ותחקור של היעדים האלו הראה תוצאה סטטית. לא היה שינוי מובהק סטטיסטית משנה לשנה כבר שלוש שנים (תקופת הזמן בה ערכתי את האנליזה).
כבר בשנה שעברה, בקיץ בו התאמנו בתל אביב באולם מאולתר ללא מזגן, התחלתי להכניס שינויים בסילבוס, בדגשים ובתשתית הכושר כדי להוביל לתוצאה טובה יותר בחודש הבליץ. כולנו עברנו דרך שינויי הדגש האלו, והקולוקוויום שערכנו השנה מראים שלא נפגע הצד של שימור המסורת.
המתכונת של האימונים בחודש הבליץ תשתנה גם היא. לא עוד נבצע שעה וחצי ברוטו של קרב מלא. אני מחלק את הזמן לקרב הטלות-בריחים, קרב קרקע וקרב עמידה עם ובלי כפפות איגרוף.
זה חודש מאומץ במיוחד, גם של עבודה פנימית. רבים מהקרבות יצולמו בוידאו, יעברו טישטוש פנים ויעלו עוד באותו שבוע כדי לבצע ניתוח קרב. כל מתאמן יקבל בכל סוג קרב, בכל אימון, נקודות עיקריות לתיקון. אם מתאמן מקבל שני אימונים ויותר את אותם הדגשים לתיקון זה פחות טוב. ולכן זה מחייב את כולנו לא רק למאמץ עילאי באימון אלא גם לעבודה פנימית של הכנה בין אימון לאימון, בבית. אם לא מתכוננים התכוננות פנימית אף פעם לא מצליחים. אם מתכוננים התכוננות פנימית, לעתים מצליחים לבצע.
בסוף החודש נכון לנו עוד אתגר לא פשוט. אימון 120. ברמת הקושי הפיזי זה שם חצי מרתון בכיס. בהצלחה.

&nbsp;