<header><h1 data-permalink="/hebrew/blog/%d7%a0%d7%a9%d7%99%d7%9d-%d7%91%d7%90%d7%95%d7%9e%d7%a0%d7%95%d7%99%d7%95%d7%aa-%d7%9c%d7%97%d7%99%d7%9e%d7%94-%d7%9e%d7%a9%d7%95%d7%9c%d7%91%d7%95%d7%aa-mma-ufc" data-old-permalink="hebrew/article/382/" data-published="Sun Aug 10 2008 00:00:00 GMT+0300 (Israel Daylight Time)" data-timestamp="1218315600" data-tags="ג׳ורנאל אקבן, אקדמית אומנות לחימה נינג'יטסו;Culture;Mma;Author:מוני ג.;Ufc;Gender;Woman;בלוג;בלוג אקבן, אקדמית אומנות לחימה נינג'יטסו">נשים באומנויות לחימה משולבות, MMA, UFC</h1></header>
שני גברים מיוזעים עולים לזירת הקרב הממוסגרת בגדר. הזירה הייתה יכולה להיות ממוסגרת גם בחבלים, אבל גדר זה הרבה יותר, איך לומר? הרבה יותר קשוח. שני הגברים מטפחים שרירים אדירים המספרים סיפור של עבודה גופנית קשה ולא פיתוח גוף ליופי.
אחד מהגברים קרח, לשני כתובות קעקע וצלקות, הם מסתובבים, בודקים אחד את השני ולפתע מזנק אחד מהם קדימה רק כדי להתקל בנסיגה מהירה של יריבו, ברד של אגרופים וברכיה נוראה לפנים שלמרבה המזל מחטיאה.

זה מה שרואים בדרך כלל כשנותנים ל<a href="http://www.akban.org/wiki/index.php/%D7%A1%D7%A4%D7%95%D7%A8%D7%98_%D7%9C%D7%97%D7%99%D7%9E%D7%94"> ספורט הלחימה</a> המשולבת MMA, או באנגלית Mixed Martial Arts, לרצד על מסך הטלוויזיה או המחשב. מעצמה גברית, "מועדון קרב", לאמיצים בלבד. אבל, וזה אבל גדול, בספורט הלחימה הזה יש כסף, והרבה כסף. וכשיש כסף יש חשיפה תקשורתית אדירה, ויש מוצרים, ויש קופה גדולה למנצחים, ויש תהילה.

ועכשיו יש גם נשים.
<img src="http://rosisexton.files.wordpress.com/2008/03/rosie-sexton-1-web.jpg" alt="image" /> דוקטור רוזי סקסטון

לאט, כמו ברפואה, בהוראה, בכוחות הבטחון, לאט אבל בעקביות נכנסות נשים לתחום הלחימה הזה. מהבת של במאי הסרטים הידוע ג'ורג' לוקאס, אמנדה לוקאס שסיימה את ארוע הלחימה "נסיכת הכאב" נוטפת דם אבל מחויכת ועד לדוקטור רוזי סקסטון, ממנצ'סטר, אנגליה שמעדיפה להתחרות בזירה על פני כל עבודת משרד שהוצעה לה. ד"ר סקסטון, חגורה סגולה בג'יאו ג'יטסו ברזילאי, אומרת: "הייתה יכולה להיות לי עבודה בטוחה ליד שולחן משרד, אבל אז הייתי משועממת עד דמעות. את ההתנסות הזאת אני לא מוכנה להחליף."

באנגליה, בארה"ב ובאירופה מתרחבת הפופולאריות של ענפי ספורט הלחימה המשולבים - יותר מכונים מוקמים (ספרתי 21 קבוצות של אומנויות לחימה אקלקטיות בתל אביב, SKY מדווחת על 275 קבוצות באנגליה ומספר גדול מאוד, שלא יכולתי להעריך בארה"ב).
פעם פעם היו, לצד אקבן, מעט מאוד מקומות שעסקו בלחימה המשלבת אלמנטים של התגוששות ומכות גם יחד - היום זה מסתמן כסטנדרט החדש. פעם, כך נדמה לי, היו מעט מאוד נשים באקבן - קרבות הקרקע, הקושי הגופני ואולי גם האווירה הרתיעו אותן מלבוא. אבל כעת כשאני מסתכל על מזרון האימונים אני רואה יותר נשים, נשים לוחמות שקרבות הקרקע, הקושי הגופני והאווירה הקשוחה הם בדיוק, אבל בדיוק מה שהן מחפשות.

אני חושב על המסכן שינסה לשדוד את דוקטור רוזי סקסטון. אני חושב על זה שבעשרים ואחד לאוגוסט ד"ר סקסטון תעלה לזירה המתומנת לעיני 6.5 מיליון צופים. אני חושב ומחייך.
אני חושב - המאה העשרים ואחת הגיעה.
<a href="http://www.akban.org/wiki/index.php/MMA_%D7%90%D7%95%D7%9E%D7%A0%D7%95%D7%99%D7%95%D7%AA_%D7%9C%D7%97%D7%99%D7%9E%D7%94_%D7%9E%D7%A9%D7%95%D7%9C%D7%91%D7%95%D7%AA"> אומנויות לחימה משולבות - מהן?</a>
<a href="http://www.stuff.co.nz/4569837a1823.html?source=RSSsport_20080603"> מאמר באנגלית על ביתו של במאי הסרטים ג'ורג' לוקאס כלוחמת MMA</a>
<a href="http://news.sky.com/skynews/Home/Showbiz-News/Cage-Fighter-Dr-Rosi-Sexton-Set-For-Stardom-In-The-States/Article/200808215074593?lpos=Showbiz%2BNews_3&amp;lid=ARTICLE_15074593_Cage%2BFighter%2BDr%2BRosi%2BSexton%2BSet%2BFor%2BStardom%2BIn%2BThe%2BStates"> ד"ר רוזי סקסטון, באנגלית, בSKY</a>