<header><h1 data-permalink="hebrew/fitness/two-akban-rules-fitness.php">שלושת כללי האימון הגופני באקבן - כושר, כוח וגמישות</h1></header>
<a style="color: rgb(153, 153, 153);" href="http://www.akban.org/hebrew/instructor/yossi">מאת יוסי שריף - פיזיותרפיסט BPT</a> 
</p><p>
 הראשון <strong>הדרגה</strong>, השני <strong>התמדה</strong> והשלישי <strong>מיומנות</strong> – כללים אלו חשובים בכל סוגי האימונים: כושר לב ריאה, גמישות או כוח.
</p>
 <ol>

<li><strong>הדרגה</strong> - 
כשמתחילים להתאמן <strong>חייבים לעשות מעט ולהתקדם לאט</strong>, מאמץ נכון הוא מאמץ הדרגתי: לאט נוסיף עומס, מספר חזרות וזמן ריצה – רק כך יוכלו המערכות השונות בגוף לבנות את עצמן לעומס עבודה גדול יותר. רק כך, תוך כדי ההעמסה האיטית על מערכות הגוף, נימנע מכאבים ופציעות מאמץ. רק כך נשמור על כושר מעולה לאורך שנים רבות.
</li>
<li>
<strong>התמדה</strong> - 
<strong>האימון חייב להיות מתמיד</strong>, הפסקה של יותר מכמה ימים מעבירה לגוף מסר שאין צורך בהתחזקות ומתחילה ירידה תלולה ביכולות. לכן  נשמור על רצף אימונים: אין לדלג ולקצר שלבים בטבלאות הכוח והכושר. לאחר שהגענו לרמת הכוח והכושר המתאימות לנו אנו חייבים לבצע אימון כוח או אימון תחליפי לפחות שלוש פעמים בשבוע ואימוני ריצה וכושר אירובי של לפחות שלוש פעמים בשבוע – רוב המחקרים הקליניים ממליצים על ריצה, או אימון אירובי של לפחות ארבעים דקות ולפחות ארבע פעמים בשבוע.
</li>
<li>
<strong>מיומנות</strong> - 
ללא מיומנות מתאימה יתכן ונבצע את האימון באופן המזיק לגוף. זו הסיבה העיקרית ש<strong>אין תחליף למאמן או פיזיותרפיסט מוסמך</strong> המסוגלים לתקן טעויות בביצוע. ביצוע נכון של מאמץ גופני אינו מובן מאליו והוא נלמד. ביצוע נכון נלמד בריצה, שחיה, הרמת משקולות ותרגילי כוח וכמובן במיומנויות גופניות מעשיות כגון חתירה, אגרוף ועוד. 
</li>
<p>ועוד שני עקרונות יסוד:</p>

<li> 
 יש להמעיט בשימוש במכונות, מכשירי כושר וביצוע פעולות שאינן מופיעות בחיים הרגילים. אימוני הכושר, הכוח והחיזוק באקבן אינם מבודדים שרירים. בידוד של שרירים, עבודה על קבוצות שרירים קטנות, יכול לסייע לאלו המעוניינים במראה הגוף ובהגדלת נפח השריר, לנו אימון כזה אינו עוזר מפני שהוא יוצר תבניות תנועה מלאכותיות שאינן מופיעות בפעילות רגילה. בתוכנית האימונים של אקבן אנו מחזקים ומכינים את הגוף לפעילות, לא לראווה.
</li><li>   
החיים מכתיבים שימוש בקבוצות שרירים רבות בזמן פעולה, תוכנית הכושר של אקבן מחקה שימוש זה, אנחנו לא מבודדים שרירים, הגוף כולו פועל יחד, באופן מתואם.
</li>
</ol>

<p><a href="index.php">חזור וקרא את ההקדמה לתוכנית הכושר הגופני</a></p>
<p><a href="guidelines.php">המשך - איך להתחיל להתאמן?</a>