<header><h1 data-permalink="hebrew/fitness/seed-of-habbit.php">התחל להתאמן בהרגלים קטנים</h1></header>
<a style="color: #999999;" href="http://www.akban.org/hebrew/instructor/yossi">מאת יוסי שריף - פיזיותרפיסט BPT</a>
<p class="starting-paragraph"><strong>מתחילים בהרגל קטן</strong>. טוב שיהיה בזמן קבוע של היום. אצל מתאמנים בעלי זמן פנוי זה יכול להיות כמעט בכל שעה של היממה, לבעלי מחויבויות וסדר יום צפוף השעות הטובות הן השכם בבוקר או לפני השינה. הורים צריכים להטוטנות גדולה כדי להקצות זמן קבוע לאימון מפני שהבוקר והלילה מוקדשים לילדים, קשה אבל אפשרי.</p>
אפילו אם התחלת אימוני הכושר והכוח נראית קלה וריצה של פחות מחמש דקות נראית כמגוחכת, זה השתיל ההכרחי של עץ אימונים של עשרות שנים. נוכחנו שלפעמים צריכים הרבה התחלות נפל עד שמבססים הרגל אימונים ונכנסים לכושר - לא להתייאש, מתחילים מחדש, כמו ילדים.

מפליא כמה קשה לעשות רק כפיפת בטן אחת כל בוקר, זו ההתמדה של איך שהיינו. אפשר ליצור התמדה חדשה, הרגלים חדשים.

אפשר <strong>להתחיל בשכיבת סמיכה אחת או נעילת נעלי ריצה, ירידה להליכה של כמה דקות וריצה של דקה, לא יותר.</strong> אפשר להתחיל במכת יד אחת, בלימה אחת ובעיטה אחת, לא יותר מעשרים שניות לכל התרגילים. זה הבסיס לכושר מעולה ואותו מתרגלים באדיקות כל יום באותה שעה חוץ מיום אחד, קבוע, שבו נחים מתרגול. <strong>לאחר כמה שבועות או חודשים יש לנו הרגל גופני שקל לבצע וקשה לא לבצע</strong>. על ההרגל הזה אפשר לבנות, בהדרגה, אימונים של כמה שעות כל יום גם ללא הנוכחות של קבוצה או מדריך.

באמצעות גדילה איטית יוצרים גרעין עצמאי וקבוע של אימונים וכושר יוצא דופן. שנים של אימונים מתחילות לאט, היום.

<a href="training-alone.php">חזור וקרא - אימון כושר ללא קבוצה, כיצד?</a>

<a href="appetite.php">המשך - כיצד מתאמנים ושומרים על כושר שנים רבות ללא מאמץ?</a>