<header><h1 data-permalink="nazuz/professional">מקצועיות</h1></header>
הגוף הוא כלי הנשק, לוחם מפתח אותו, ואחראי לשמור עליו. השימושיות של כלי נשק אינה תלויה רק בכמות חומר הנפץ או בנפח השרירים. כדי לרוץ, לשחות, לטפס ולהילחם לא מספיקים שרירים גדולים או קיבולת ריאות –אתה צריך להתמחות. שרירים גדולים הם רק חלק מהמשוואה שלך, לוחם חייב לדעת כיצד להשתמש בשרירים.
<div class="note">
אנו יכולים ללמוד מקצועיות לחימה מגורים של אריות, זאבים ונמרים.
</div>
רגליים חזקות אינן ערובה לריצה מהירה וידיים חזקות אינן עושות שחיין. כוח וסיבולת הם רק חלק מהתנאים המקדימים לביצוע טוב, כדי לבצע חייבים מיומנות, הגוף חייב לדעת כיצד. לזה אנו קוראים - מקצועיות.
מקצועיות היא אינטליגנציה של הגוף, אינטליגנציה מוטורית. באימון גופני עם אינטליגנציה מוטורית תשיג שתי מטרות - השגים מעולים ומניעת שחיקה.
אתה חייב לדעת לרוץ על סלעים, אתה חייב לדעת לקפוץ לאדמה עם משקל ולקום במהירות. אם אתה לוחם ימי אתה חייב לדעת לשחות ביעילות ואתה חייב לדעת כיצד לבצע היטב, לבצע לא למשך שבועות, אלא למשך שנים.


<h2>איך לומד הגור  להיות מלך החיות?</h2>
מערכת התנועה שלנו, הכוללת את המוח, חוט השדרה, העצבים והשרירים בנויה ללמוד מיומנות בכוחות עצמה, כך לומד תינוק לעמוד וללכת, כך לומדים גורי אריות להילחם. ואנו יכולים ללמוד דברים רבים מתינוקות ומגורי אריות: הרבה משחק, הרבה חזרות וקלילות.
לא תמיד מספיקים ניסיונות עצמאיים, גורי אריות מתבוננים באריות מבוגרים. כמובן שההדרכה הטובה ביותר היא המשוב שמדריך מקצועי נותן כאשר הוא מסתכל על הביצוע ומתקן אותו. אבל בגלל סיבות רבות לא תמיד תוכל להתאמן עם מדריך.

גם כאשר אין לך מדריך מקצועי, מדריך שיכול לתת דוגמה ולתקן, תוכל להשתמש במנגנון המשוב הטבעי של מערכת התנועה שלך. בעזרת התבוננות בביצוע נכון והרבה ניסיונות קלים תוכל לשפר את הביצוע. אחרי זמן תוכל לדעת בעצמך האם אתה מבצע את המשימה היטב או לא, לפי ההרגשה.

ההרגשה הזו, הדרך שלך לפקח על התנועה תוך כדי אימון נקראת "וידוא איכות ביצוע". שים לב שאנחנו לא משתמשים כאן בסיסמאות מתקדמות כמו "מהר יותר, גבוה יותר, חזק יותר". שמור את הגישה הזו לשלבים מתקדמים. עכשיו השתמש בגישה המתונה.

"וידוא איכות ביצוע" הוא אמצעי בקרה טבעי של הגוף האנושי, אמצעי העוזר לתינוק ללמוד ללכת, ולנו ללמוד כיצד לבצע טוב יותר כל דבר.


<h2>איך בונים מקצועיות?</h2>
הסוד הוא פשוט: משחק וניסיונות קלים. כך לומד תינוק ללכת, הוא לא שם על הגב תרמיל 30 ויוצא לרוץ עליות, הוא קם, הולך כמה צעדים ונח. כך לומדים נמרים לצוד. את איכות הביצוע תוכל לשפר אם תקטין את המאמץ ותעלה אותו רק כשאתה מיומן. זו מערכת משוב נפלאה של הגוף והיא פועלת טוב יותר אם הלימוד הוא ללא לחץ.
אל דאגה, בסוף בתהליך תהיה חזק,  תרוץ מהר יותר ושנים רבות יותר. איכות ביצוע תשפר את מהירות הריצה שלך הרבה אחרי שאחרים יפסיקו בגלל בעיות גופניות וחוסר יעילות.

<div class="note">לתת את המקסימום בהתחלה זו טעות. לתת את המקסימום כשאתה מוכן זה הכרחי.</div>

במאמץ מקסימלי נתונה תשומת הלב לתוצאה הסופית ולא לדרך הביצוע. מאמץ מדורג מאפשר לך לשים לב לדרך הביצוע. אם ברצונך לשפר סגנון ריצה או שחייה תוכל לעשות זאת רק אם תתחיל דרך אימונים בריצה ושחייה אטית. בזמן ספרינט של מאה אחוז מהירות לא ניתן לבצע "וידוא איכות ביצוע" ולכן כדי לתקן את סגנון הריצה המהירה שלנו אנו צריכים ריצה הדרגתית.

כאשר אנו מבצעים מאמץ מקסימלי הרגישות שלנו לטעויות ביצוע יורדת. אתה בוודאי יודע זאת בעצמך: קשה לשים לב כיצד אתה מניח את כף הרגל על הקרקע אם אתה עסוק במהירות.

פעם אחת טובה, במקרה, אינה מספיקה. הדרך לאיכות ביצוע עוברת דרך חזרות רבות. מאמץ קל יותר מאפשר תשומת לב לאי נוחות ולכאבים הקלים הנובעים מביצוע גרוע. "וידוא איכות ביצוע" מתבצע ברקע, כאשר אתה נותן לתרגול החוזר ולמאמץ הקל את הבמה. מערכות העצבים והתנועה שלך נכנסות לפעולה ומשפרות בכל פעם את החדות, בדיוק כמו שזה קורה אצל חתול הלומד לצוד.

כדי ליישם "וידוא איכות ביצוע" חייבים השלבים המקדימים של התוכנית להיות נעימים, אפילו כיפיים. "וידוא איכות ביצוע" משתפר מהר יותר אם פיזיותרפיסט או מאמן מוסמך יכולים לתת לך משוב על הטכניקה המדויקת. בצבא יש משפט מרגיז, אבל מה לעשות, חכם. משפט שכל טמבל משתמש בו: "הדברים האלו נכתבו בדם". לנו יש משפט משודרג: "תוכנית ההכנה נכתבה בסחוסים" אם אתה לא רוצה להוסיף שורה סחוסית משלך בצע את ההכנה שלך בזיעה ואימונים נכונים.
מאחר ויש המתאמנים ללא מאמן, העצה שלנו היא להקשיב לגוף, להתקדם באיטיות, לא להתעצל ולבצע בדיקות תקופתיות.

אימון אינו קרב
כששמים לב ל"איך אני רץ?" ולא רק ל-"מה הקצב שלי לקילומטר?" מופיע השיפור במיומנות. זה לא קורה אם לוחצים יותר מדי. אם אתה רץ בסרט אתה מפספס בגדול. אתה עדיין לא במסע כומתה, לא יורים עליך.
<div class="note">באימון מתקדם יכול מאמן מוסמך או פיזיותרפיסט לדחוף אותך מעבר לנוחות הגופנית באופן כזה שתגיע לקצה של עצמך ללא נזק. זה יכול לקרות <strong>רק בפיקוח ורק באימון מתקדם</strong>. אם זה קורה לפני הזמן זה משבית שמחה גדול.</div>

למה זה חשוב? יש כאלו שחיים בפנטזיה. הרצון להתכונן לקרב מביא אותם לנסות ולחקות את הקרב באימון. אלו שני דברים שונים, למרות שאימון מכין אותך לקרב. אופק הזמן בזמן סכנה הוא מיידי, אתה מטפל בדברים דחופים בכל הכוח, בלי קשר למחיר גופני. אבל באימון אי הנוחות מבשרת על תחילתו של נזק אורתופדי.  אופק הזמן באימון שלך הוא לפחות שלוש שנים כחייל קרבי. באימון מתקדם יכול מאמן מוסמך או פיזיותרפיסט לדחוף אותך מעבר לנוחות הגופנית באופן כזה שתגיע לקצה של עצמך ללא נזק. זה יכול לקרות רק בפיקוח ורק באימון מתקדם. אם זה קורה לפני הזמן זה משבית שמחה גדול.
</br>
</br>
<img src="/images/final-book-icon.png" alt="" />
<h2>אגדות כצ"ש - השחיין מההרים</h2>
פעם ישב חייל חי"ר שאנחנו מכירים, נקרא לו דגי, וחשב שהוא בעצם אוהב את הים אהבה גדולה. שכב במארבים, ישב בשמירות, חשב וחשב, וכמו באהבות גדולות, לא עבר לו. אז בסוף הוא ביקש העברה לשייטת 13.
"היי", אמרו לו, "מה אתה מחפש? תצטרך לחתום הרבה, תצטרך ללמוד לשחות יא עכבר יבשה". אבל דגי (שם בדוי כאמור) הוא משלנו. לקח חל"ת (זו חופשה ללא תשלום) ולמרות שהוא ידע לשחות, הלך למדריכת שחיה. אולי החום של השמש, אולי סתם, אבל לא היה לו אגו.
בזמן החל"ת הוא התייצב כל יום בבריכה ושיפר סגנון. לאט בהתחלה, ואחר כך מהר יותר.
ואז הוא עשה גיבוש. טוב, שנים אחר כך הוא כבר לא יכול היה להכנס לתורכיה. אבל זה סיפור אחר.
<img src="http://farm8.staticflickr.com/7173/6531493975_be72f9b868_z.jpg" alt="מקצועיות" />
<div style="clear: both;"></div>
<li class="group">
<h2><a title="המשך לקרוא, מהי פונקציונאליות" href="/nazuz/function">המשך לקרוא, מהי פונקציונאליות</a></h2>
<p>חשבת פעם מה מכין לוחם טוב יותר? האם זו היכולת לשכב על הגב במכון ממוזג ולדחוק 250 קילו או להעמיס בצהרים על משאית עדר של כבשים מסריחות?..</p><a href="/nazuz/function" title="המשך לקרוא, מהי פונקציונאליות">המשך לקרוא</a></li>
<div style="clear: both;"></div>
<hr noshade size=1 width="100%">