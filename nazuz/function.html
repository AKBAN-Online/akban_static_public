<header><h1 data-permalink="nazuz/function">מהי פונקציונאליות?</h1></header>
חשבת פעם מה מכין לוחם טוב יותר? האם זו היכולת לשכב על הגב במכון ממוזג ולדחוק 250 קילו או להעמיס בצהרים, על משאית, עדר של כבשים מסריחות?
אנחנו לא מנסים לשתול אצלך רעיון לעבודת קיץ מאתגרת. רק להדגיש נקודה.

יש הבדל עצום בין שרירים גדולים לבין יכולת ביצוע. במכוני כוח רבים דוגלים בשיטת אימון שנועדה לפתח שרירים גדולים ויפים, וזה טוב, אבל לא קשור למטרה שלנו.  בתוכנית כצ"ש אנו מכינים לביצוע, לא להופעה. מבט בספורטאים אולימפיים יגלה שלרובם יש מבנה גוף שונה מהמבנה שמתאים לפיתוח גוף.

חייל הזורק רימון אינו זקוק רק לשרירים חזקים ביד, הוא זקוק למאמץ מתואם של שרירים רבים. מאמץ משולב כזה נקרא מאמץ פונקציונאלי. צופה בלתי מיומן, יכול להתבלבל ולהחליף בין שרירים יפים לבין יכולת עבודה. אינטליגנציה מוטורית, פונקציונאלית, מאפשרת עבודה מהירה, חזקה ולאורך זמן. ביצוע מקצועי שומר על הגוף.

לא תמצא בתכנית כושר זו תרגיל שבו אתה מקפל את האמה בלבד (מבודד שרירים) מפני שפעולה מבודדת כזו אצל חייל קרבי נדירה ביותר. חייל שמרים משקל במציאות חייב לבצע מגוון מאמצים מתואמים: לעמוד היטב, לייצב את הרגליים והגוו ולהרים את המשקל תוך כדי ייצוב הכתף. זו פעולה פונקציונאלית והטכניקות שתלמד בתכנית יכינו אותך לכך.


<img src="/images/final-book-icon.png" alt="" />
<h2>אגדות כצ"ש - הצגה ועבודה זה לא אותו דבר</h2>
"מחזור מרץ 09 עלה ליחידה, היו בו שני חיילים שנראו כאילו הגיעו משני עולמות שונים. כ' היה בודי בילדר שהתאמן מגיל 15 במכון כושר, אכל כמויות של חלבונים שהיו יכולים להשביע את רעבונה של משפחה שלמה ממאה שערים. הגוף שלו היה מעוצב כמו סופרמן בספרי הקומיקס. אפשר היה לעשות סודוקו על הריבועים שלו בבטן. לעומתו, ר' הגיע מהערבה מעבודת חקלאות קשה במשך שנים. התחביב שלו היה לתפוס תרנגולות חופש במשחק תופסת. החלבון היחידי שהכיר היה זה שבביצה. ר' החקלאי היה צנום יחסית אבל עם כתפיים רחבות. בבירור על ההכנה הגופנית שכל אחד מהם עשה לצבא, הבנו ש כ' דחק מכונות 3 שעות ביום ורץ על הליכון במזגן עם מאמן אישי. לעומתו, ר' רץ אחרי תרנגולות, הקים גדרות, סחב ארגזים ועוד המון עבודות חקלאיות מסוגים שונים. הוא עשה את זה כשעתיים שלוש לאחר הלימודים ובסופי שבוע כ - 7 שעות.
אפשר לנחש, מי מבניהם עמד בצורה מוצלחת יותר במשימות המוטלות על לוחם ביחידת עילית.

כ' השרירן ביקר פעמים רבות במרפאה ובמכון הפיזיותרפיה בתחילת המסלול עד שגופו התאים את עצמו למאמץ פונקציונאלי. ר' החקלאי השיג תוצאות מעולות במשימות גוף מורכבות ואף נותר בריא למרות שסחב משקלים עצומים למרחק רב."
<div style="clear: both;"></div>
<ul>
 	<li class="group">
<h2><a title="תזונה ללוחמים, קרא עוד" href="/nazuz/nutrition">תזונה ללוחמים, קרא עוד</a></h2>
בתוכנית "כושר אקבן" אנו נצמדים לחוקי האכילה הפשוטים ביותר. אלו עקרונות המקלים את הרכבת התפריט ולא מסבכים אותו...

<a title="תזונה ללוחמים, קרא עוד" href="/nazuz/nutrition">המשך לקרוא</a></li>
</ul>
<div style="clear: both;"></div>

<hr noshade="noshade" size="1" width="100%" />