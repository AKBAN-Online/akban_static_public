<header><h1 data-permalink="nazuz/pain">כאב בהכנה לצבא וליחידות עילית</h1></header>
כאב הוא מורה וסימן אזהרה. הוא מורה לנו משהו. מטרת הכאב היא להורות לנו לשנות משהו במעשינו על מנת שלא יוסיף לכאוב לנו.
כאבים הם חלק בלתי נפרד מחייו של אדם מתאמן ולוחם ויכולת להתעלות מעליהם היא הכרחית, וודאי אצל מתאמן שרוצה להגיע לשיא יכולתו, כגון ספורטאי תחרותי או חייל ביחידה עילית. בו בזמן יש להפריד בין אירוע קרב, או לחילופין תחרות, לבין זמן האימון הרגיל.
אימון אינו מלחמה, מתח קו ברור וחזק המפריד בין אימון לקרב. באימון אנו מכינים את הגוף בתוך מסגרת הביצועים, בקרב מגיעים לקצה היכולת ועוברים אותו. אל תגיע לקצה שלך באימון ללא פיקוח. נקודה.
<h2>
שני סוגים של כאב, מפרקים או שרירים
</h2>
<p dir="rtl">סוג הכאב החשוב לך מופיע תוך כדי אימון. כאב כזה יכול להתריע על אחד משניים:
תוצאה צפויה של אימון חזק.
בעיה חמורה מתפתחת.</p>
בזמן אימון אנו מתייחסים באופן שונה לשני סוגי כאבים: כאב בשרירים וכאב במפרקים.

שים לב: בכל כאב במפרקי הגוף (מרפק, כתף, כף יד, ברך ועוד) הפסק את האימון מיד. כאב במפרקים הוא איתות חשוב של הגוף לנזק שמתחיל להתרחש. צריך למזער את הנזק ולהקטין אותו על ידי הפסקת האימון או הריצה.
כאבי שרירים אינם מחייבים תמיד הפסקת אימון. כאב כזה יכול להיות מורגש בכל הגוף או בשרירים העושים את עיקר העבודה (בספרינט בעלייה נרגיש כאב כזה ברגליים בעיקר). זהו כאב שההתמודדות אתו תלויה בניסיון שלך, בהכנה הגופנית וגם ברקע גנטי. כאב בשרירים מופיע במאמץ עז הגורם להצטברות חומר הנקרא חומצת חלב בשרירים ובדם וגם למיקרו קרעים. אנו מכינים את עצמנו למאמץ עז כזה בהדרגה ואחר כך באמצעות אימונים ייעודיים. היכולת להתמודד עם ריכוז כואב של חומצת חלב בשריר היא גם נפשית וגם גופנית.
דוגמה לכאב מפרקי הוא ברך כואבת בזמן ריצה. במקרה זה הפסק את הריצה מיד ועבור להליכה. משמעת כזו תאפשר לך המשך אימונים ביום אחר. אם תפעיל כוח רצון ותמשיך להתאמן למרות כאב במפרק אתה עלול למצוא את עצמך מושבת לזמן רב ובעצם להפסיד אימונים חשובים.

הגוף של הלוחם, הגוף שלך, הוא כלי נשק. אתה צריך לשמור על הנשק הזה שלא יאכזב בקרב. אל דאגה, האופי וכוח הרצון שלך לא יפגעו אם תפסיק אימון בגלל כאב בקרסול, בברך או במפרקים אחרים. החלטה שקולה על הפסקת אימון אינה פוגעת בכוח הרצון, היא מוסיפה למקצועיות.
כאב שטוב להתכונן אליו הוא כאב המופיע לאחר המאמץ. לעיתים יופיע הכאב הזה בבוקר שלאחר מאמץ קשה. כאב כזה מחייב בדרך כלל אימון עדין ביותר כמו אימון הליכה במקום ריצה. האימון המתון מעודד זרימת דם והחלמה של השרירים הפגועים בעקבות האימון החזק.
כאב הנמשך יותר מ 48 שעות מחייב בדיקת רופא.

כאבי שרירים לאחר אימון חזק הם דבר נפוץ ולרוב, מתיחות פשוטות (ראה פרק מתיחות) יכולות להקל על כך.
אימון שריר גורם בהכרח לקיצורו. הכאב מזכיר לנו להתמתח ולהחזיר אותו לאורכו המקורי. 
<div style="clear: both;"></div>
<li class="group">
<h2><a title="קרא עוד על פיזיולוגיה" href="/nazuz/physiology">קרא עוד על פיזיולוגיה</a></h2>
<p>אל תירתע, מילים של בית מרקחת טובות כשצריכים להבין איזו תרופה מתאימה יותר. אי אפשר יהיה לשווק לך תוספים מיותרים או לתת לך תכניות אימון הזויות...</p><a href="/nazuz/physiology" title="קרא עוד על פיזיולוגיה">המשך לקרוא</a></li>
<div style="clear: both;"></div>
<hr noshade size=1 width="100%">