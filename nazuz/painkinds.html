<header><h1 data-permalink="nazuz/painkinds">סוגי כאבים ובעיות נילוות אצל מתאמנים</h1></header>
כאב הוא מנגנון הגנה והתראה של הגוף. לסקירה ממצה על כאבים ודרכי טיפול עבור לדף <a href="/nazuz/pain" title="כאבים באימון">כאבים באימוני הכנה לצה"ל</a>. 

<strong>כאב בלחיצה</strong> – אם לחיצה באצבעך על מקום בעצם, בשריר או במפרק גורמת לכאב יתכן וזהו סימן לפגיעה. אם לחיצה על הנקודה המקבילה בצדו השני של הגוף אינה מייצרת כאב עליך להיבדק אצל רופא.
<strong>נפיחות </strong>– פציעות ספורט רבות מלוות בנפיחות. לרוב ניתן לראות אותה אבל לעיתים ההרגשה הגופנית היא של נפיחות, למרות שאין סימן חיצוני. נפיחות מלווה לעיתים בכאבים, אדמומיות ותחושת חום. נפיחות בתוך המפרק תגרום לכאב ונוקשות ועלולה לייצר קולות 'קליק' הנוצרים בגלל מצב הגידים בעקבות הנפיחות הדוחף את הגידים ומחכך אותם זה בזה.
<strong>טווח תנועה מוגבל</strong> – אם הנפיחות אינה בולטת נוכל לבדוק את אחד המאפיינים שלה: טווח תנועה מופחת. נפיחות תוך מפרקית תגביל את טווח התנועה, הגפה תזוז פחות מהרגיל בכיוונים מסוימים או בכולם. יש להשוות את טווח התנועה בגפה בצד אחד של הגוף לצדו השני. אם נמצאו הבדלים משמעותיים בטווח התנועה כנראה שקיימת בעיה אורתופדית שמצריכה התייחסות.
<strong>חולשה יחסית</strong> – אמנם קשה להשוות הבדלים בכוח בין צידי הגוף, אבל זהו אחד המרכיבים שמאפשרים לנו לזהות בעיה. אפשר לנסות ולהרים משקל זהה או להזיז את משקל הגוף מרגל לרגל ולנסות ולהבחין בהבדלים. הבדלים משמעותיים שהופיעו בזמן האחרון יכולים להצביע על פציעה הדורשת התייחסות.
<strong>חוסר תחושה או עקצוצים</strong> – לעולם אין להתעלם מחוסר תחושה, אזור רדום או מהופעה של עקצוצים. תחושות אלו קשורות לעתים קרובות ללחץ על עצבים והם סימני אזהרה לבעיה המצריכה בדיקת רופא.
